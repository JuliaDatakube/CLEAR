Den Forførte



Før drypper ei Dug fra Himlen ned,

Før jeg holder op at græde!

Som Løvet for Høstvindens susende Pust,

Saa svandt min Lykke og Glæde.



I Møernes Rad jeg stod saa rank,

De Svende mig saae og brændte:

Men bort fra dem alle med kneisende Hu

Mit stolte Hjerte jeg vendte.



En Fremmed som Gjæst til denne Egn

Nediled' fra hine Høie:

Hans Gang var saa herlig, hans Lokke saa mørk,

Saa lyst hans glimrende Øie.



I Dandsen han mig, jeg ham kun saae,

Han trylled' med slebne Sæder.

Om Natten ved Døren til Citherens Lyd

En Sang han lokkende qvæder.



O du blant Møer

Den eeneste Skjønne,

Klingling - ling - ling -

Min Elskov du lønne,

Hvis ei, jeg døer!

Klingling - ling - ling -

Hvis ei, jeg døer.

Klingling - ling - ling -






Luk op! Luk op!

Hør Brændingen bruse!

Hør Natvinden suse

I Lindens Top!



Dit Øie kun

En Straale nedsende,

Og Natten skal brænde

Som Middagsstund.



Oplad din Røst

Og Uveiret smiler,

Og Havet sødt hviler

Ved Jordens Bryst.



Luk op i Hast!

Jeg zittrer, jeg gyser,

Og Haanden den fryser

Ved Cithern fast.



Din Dør opluk,

Hvis ikke, du Grumme,

Jeg her skal forstumme

I sidste Suk!



Den Duun blev saa haard, den Seng saa trang,

Jeg monne ei Lise finde;

Jeg springer i natlige Klædebon op

Og Sangern, væ mig! er inde.



Han var saa beskeden, øm og huld,

Jeg monne ei tage Vare;

Han dristig afbrækkede Liljen og snart

For stedse saae jeg ham fare.






Som Knopper, de Bryster svulmed' op

Og Gjorden mig trangt omspændte;

Jeg blussende vendte fra alle mig bort,

Thi ak! min Brøde de kjendte.



I Møernes Rad jeg stod ei meer,

De Svende for mig ei brændte;

Men bort fra mig Arme med haanende Hu

De stolte Hjerter de vendte.



Min Moder ei længer Jammern bar

Og lagde sig ned til Hvile;

Jeg skued' min Broder som deelte min Skam,

Til fierne Lande bortile.



I Qval og i Angst ni Maaner gik,

Da laae i mit Skjød den Spæde;

Jeg moderlig smiled', dog Skiændsel og Nød

Forgifted' Moderens Glæde.



Fortvivlen mig greb, forvirrende

De ængstede, matte Sandser,

Dog, store Natur! du din Favn om mig slaaer

Og Dolken seirende standser.



Jeg lægger det Noer til Moderbryst

Og føler Naturens Kieder;

Jeg løfter det, rødt af nedgaaende Sol,

Til Solens Skaber og beder:



Algode, som tæller hver en Myg

Hvis Vinger mig her omsværme,

Sku' ned paa dit Billed og faderlig du

Den Faderløse beskjerme!






Han hverken har Fader eller Navn,

Og Verden ham nægter Ære:

Hans Fader du være og Fromhed hans Navn,

Hans Verden Klosteret være!



Den Moder snart Nonnesløret tog

Og tvætted' i Graad sin Brøde;

Han som St. Franciskus's Discipel blev stor

I Klostermuurenes Øde.