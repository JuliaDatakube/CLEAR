Til Fru -



En Knop paa mit Rosentræ der sad

I December-Sluden og Mulmet,

Dens smalle Flige alt skilte sig ad

Og røbed, hvor Blomsten svulmed.



Da spilte mit gamle lette Sind

Mig en af de gamle Streger!

I Tanken saa' jeg dens røde Kind

Og suged Duft af dens Bæger.



Og hvad der var Fantasiens Spil,

Det tog jeg for virkelig Prosa,

Og skrev en Juledevise til

Den end ikke fødte Rose.






Og for at gjøre det rigtig stift

Jeg kunde mit Forsæt ej dølge:

Jeg gav Dem Devisen med Efterskrift,

At Rosen snart skulde følge.



Til Knoppen saa' jeg med sorgløs Hu,

Og aabnet at finde den tænkte;

Da brast mine Illusioner itu,

Thi mat med Ho'det den hængte.



Og næste Morgen den visnet faldt,

Og øde var Vinduets Have.

Det var en forsvunden Luftgestalt,

Jeg gav Dem i Julegave.



O, vær ikke vred, fordi min Mund

Sig aabnede uforsigtig!

At tie og tale i rette Stund,

Det lærer jeg aldrig rigtig.



O, vær ikke vred, fordi jeg maa

Staa uordholden til Skamme!

Den Mening, som i mit Løfte laa,

Den bliver jo dog den samme,






O, tag det ej for et Varsel slemt,

At Rosen ej kom til Live!

Ene for mig er Læren bestemt,

Som Skæbnen har villet give.



Den vilde straffe min Skødesynd,

At hige afsted uden Tømme,

Og varsle mig om, at Lykken er tynd

For den, der lever i Drømme.



Thi altid, hvor der er sat en Knop,

Der fulde Blomster jeg skuer;

Hvor Ranken pipper af Jorden op,

Der øjner jeg modne Druer.



Og neppe haver jeg skudt min Stavn

I Bølgen ud over Strande,

Saa glæder jeg mig til den trygge Havn

Hinsides de vrede Vande.



Og neppe mit Hjertes Streng er rørt,

Saa digter jeg Digtet færdigt,

Og det er spilt eller læst og hørt,

Og fundet Beundring værdigt.






Jeg tager altid min Løn paa Kridt

Forud for Arbejdets Møje,

Og derfor jeg kan i Verden saa lidt,

Derfor min Ros er saa føje.



O, vær ej vred, for jeg bildte mig ind,

At een Gang maatte det sæde,

Og vilde dele med Deres Sind

Min drømte, skuffede Glæde.



Men ak, mit Væsen er vist saa haardt,

At hos mig Roser ej trives;

Derfor jeg kan ej give dem bort,

Og mig de neppe tør gives.



Maaske min Sang og mit Strengespil

Kan gjøre mig grønne Hoser;

Men sikkert forslaar det lidet til

At vinde mig Livets Roser.



Thi Sangen ej mindste Lighed har

Med Blomsternes dejlige Dronning

I farvekjortelen ren og klar,

Med Læbens duftende Honning.






Den er en Plante af simplere Stof,

Der voxer i Skov som i Stuen,

Og kun har Entré til Vingudens Hof

Som fattig Slægtning af Druen.



Den er en Vedbende, knortet og sejg,

Med mørke, kantede Blade,

Som løber sin egen krogede Vej,

Hvor man den i Fred vil lade.



Den fordrer kun lidt af Rum, og sky

Den bort fra Lyset sig vender,

Men breder sig videst i venligt Ly

Og under kjærlige Hænder.



Ej sandt, De kaster jo ej Foragt

Paa simple Vedbendeblade,

Hverken for Somrens mylrende Pragt

Eller Zwiblernes Vagtparade?



De lader dem jo deres dunkle Slør

Om Sommerasylet trække,

De lader dem sno sig om Deres Dør

Mellem Dagligstuens Vægge.






Og derfor De vil ej heller forsmaa

Det Blad, som her jeg fyldte,

Thi det er Blomsten - saa tænke De maa -

Som jeg fra Julen Dem skyldte.