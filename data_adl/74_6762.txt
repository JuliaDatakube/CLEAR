Peters Befrielse.



I.



I FangelænkerPeterlaa,

og sov saa sødelig paa Straa

som Barnet paa sin Pude.

Han havde talt i Jesu Navn,








thi hviler han i Jesu Favn

og glemmer Alt derude;

han drømmer om sin Barndoms Plet,

solblinkende Genezareth!

han hører Bølgesange:



Nu skal Du. Sjæle fange!

Han seer og hører meer og meer,

og overalt han Jesus seer,

sin Drot og Mester kjære!

Han følger ham til Bjergets Top

med Jakob og Johannes op,

hvor der er godt at være;

han synes, han endnu kan see

i Straaleglans de høje Tre, -

men Glansen slukkes ikke,

nu blænder den hans Blikke!



Det lysner som fra Englekor, -

er han endnu deroppe? Hvor

er da hans tvende Venner?

Den Ene dræbt, den Anden fjern!

To Stridsmænd klædt' i Staal og Jern,

er lænket til hans Hænder;

de sove baade højt og haardt,

for dem er Natten dunkelsort,

den Lysglans fra det Høje

er kun for Peters Øje.



Ja Lyset har fra Herren Bud,

Guds Engel nu vil fri ham ud,








han skal ej Kalken tømme!

Han hører Englerøsten: Kom,

stat op og bind din Kjortel om!

ham tykkes, det er Drømme;

der gaar en Bæven gjennem ham

som Rorets Ryk for Bølgens Kam,

og for hans Sjæl det lyner, -

ham tykkes, det er Syner!



Og han rejser sig af Leje

brat og strax,

som en Høstmand, der skal meje

modne Ax.



Og som sorte Snoge glide

uden Larm

alle Lænker fra hans Side,

fra hans Arm.



Og han kiltrer Kjortlens Folder

som ved Dag,

binder paa sig sine Saaler

og sit Slag;



drømmer, han skal ud at vandre

med en Ven:

Herren kalder ham til andre

Egne hen.



En usynlig Haand ham drager,

mens han fly'r;








Døren springer op og knager,

Ingen kny'r.



Vagten som i Marmor hugget

nikker stumt,

over Skjoldet sammenbukket

tæt og krumt.



Gjennem Fængselsbuegangen,

frit ved Mod,

som isøvne flytter Fangen

Fod for Fod.



Som en Sol gjør Englens Øje

Dag af Nat;

Peter følger, - Portens Fløje

vige brat.



Over Tempelgadens Stene

Vejen gaar, -

til med Et han heelt alene

stille staar.



Sælsomt stirre Simons Blikke

som i Spind,

som naar frosne Vande drikke

Maaneskin.



Nu først mærker han den svale

Nattevind,

nu først vaagner han af Dvale,

kold om Kind.








Nu først til sig selv han kommer,

bryder ud:

Visselig fra Død og Dommer

tog mig Gud!



Fjernt han hører Romerluren

sanke Vagt,

skimter over Fæstningsmuren

Templets Pragt;



haster gjennem Gyder lange

frem og frem,

til han staar for sine bange

Brødres Hjem;



og mens dèr de sende Bønner

for hans Fred,

banker han, saa Døren stønner

højt derved.



Og de hilse ham forskrækket

som en Aand,

til omsider han faaer rækket

dem sin Haand.



Da faaer Bønnen dobbelt Vinger,

Haabet Frugt,

og de øjne Herrens Finger

i hans Flugt!








Og mens Vagterne besværge

Satans Værk, -

Peter er bag Judæ Bjerge,

fri og stærk.



II.



Ak Simon, lænkelagt som Du

jeg er i al min Sjæl og Hu,

i Jern jeg maa mig vride;

thi Sorg og Angst, de Bødler to,

de vil sig ikke fra mig sno,

de sove ved min Side;

min Synd har smeddet mine Baand, -

dog troer jeg fast, Guds gode Aand

vil mig af Fængslet tvinge,

saa Jern og Bolte springe!

Ja laa jeg midt i Fjendefavn,

men sov som Du i Jesu Navn,

da skulde Lænken falde;

og fulgte jeg kun dine Fjed,

da fulgte nok en Engel med

og sprængte Skodder alle;

saa selve Dødens Port saa trang

sprang op engang med Sejersklang

til saligt Vennemøde,

hvor Livets Roser gløde!