I LUNDEN

(Romance)



Jeg spejded i den grønne Lund:

Han kom saa kjæk og glad -

Hans Stemme klang, hans friske Mund

Slog Smeld i Lindetræets Blad: -

Jeg gik bag Bøgens Hang i Skjul,

Did styred han sit Skridt

Og skjar et Navn i Træets Bul,

Et Navn - og det var mit!



Farvel min Elskovs Morgengry!

Saa salig, ak, saa kort!

Med Torden steg den mørke Sky

Og kaldte Danmarks Sønner bort; -

Han gav sit unge Bryst til Skjold,

Da Lynet flammed nær;

Han stod paa Thyras gamle Vold -

Jeg saae ham aldrig meer!



Nu drages lønligt al min Sjæl

Til Lundens dunkle Sal -

Der hører jeg i stille Qveld

De søde Minders Nattergal:

Jeg drømmer om hans aabne Favn

Og om hans Øjne blaae, -

Jeg stirrer paa mit eget Navn,

Men -hansjeg tænker paa!