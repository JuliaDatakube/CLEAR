Saa fik vi Sommer i Riget



Saa fik vi Sommer i Riget.

Solen gik atter mod Krebsen.

Rivende Buer

som Surr af Skruer

slynges af Bien og Hvepsen.



Surr, som dreves af Skruer

Drømmenes Flyvemaskiner.

Anker de letter

og Kursen sætter

blindt uden Sikkerhedsliner.



Følfod og Fandens Urter

trumfer igennem det grønne.

Barndommen sanker

sig Sol og Tanker

rundt om den synkende Rønne.



Koen vejrer mod Rugens

korte klargrønne Rafter,

Lugten og Smagen

af Solskinsdagen

i deres Celler og Safter.



Koen er enig med Mulden,

Solen har holdt, hvad den loved;

badet i Baalet

har Grønhed straalet

ind i det hornede Hoved.



Lyt til de flimrende Højder,

som vore Øjne ej taaler:

tindrende Kvidder,

et Tonegnidder,

Stryg som af Straaler mod Straaler!






Se, hvor de virmende Solstænk

sprutter af Mørket i Fjorden,

dykkes og vugges,

bli'r tændt og slukkes,

flygtigt som Glæden paa Jorden.



Bondepiger sig bader

sorgløst i Vinduers Paasyn.

Kaldet de følger

fra Sol og Bølger,

møder for Skaberens Aasyn.



Møder som Fabelens Eva,

Livets og Morderens Moder.

Glemt og forborgen

sin nøgne Morgen

frier hun af Tidernes Floder.



Nuet sin Nøgenhed hæver

ud af sin Særk og sin Gemsel,

strækker sin Grøde

et Smil i Møde

af den alfavnende Glemsel.



To Smaafluer i en Smørblomst

sidder i guleste Gammen.

Søde Minutter

begynder, slutter.

Ilddrømmen nyder de sammen.



Ak, det er Sangen om Ildens

evig fortærende Naade,

Yppigheds-Kildens

og Afgrunds-Ildens

grumme og grønnende Gaade.