Min Lyra.



Min Lyra! det er vel paa Tid,

At snart vi skilles ad;

Thi Glædens Blomster i mit Haar

Er falinet Blad for Blad.



Kjærminderne, mig Eros gav,

Er uden Duft og Glands,

Og om min Tinding hænger slap

Lyæus' rige Krands.



Den søde Glut, jeg før besang,

Hun ældes nu som jeg;

Og jeg er kjed af Bægrets Lyd

Og Bacchantinders Leg.






- Saaledes talte jeg og greb

Min Lyra end engang;

Og end engang med smeltet Bryst

Jeg stemte den og sang.



Jeg sang min Ungdoms første Vaar,

Dens solbestraalte Dag,

Dens Aftenstjerner, der mig drog

Til et begeistret Lag.



Jeg sang igjen de Ord, der vildt

Ved Bacchanalet lød,

Naar under Jubel høit vort Chor

Mod Loftets Hvælving brød.



Og atter, ak som før, jeg sang

Med let Melancholie,

Naar jeg en Sommernat drog ud

Og sværmed' i det Frie -



Og drømte med den fjerne Sky,

Med Skoven langs vor Kyst,

Og Skov og Strand og Skyens Flugt

Sig gjentog i min Røst.






Min gyldne Ungdoms bedste Dag

Jeg sang bevæget blødt;

Jeg sang min Elsktes unge Smiil,

Saa smeltende, saa sødt.



Og mere fuldt og stærkt jeg slog

Accorden an dertil.

Hver enkelt, flygtig Glæde blev

Besjunget til mit Spil.



Og Savn og Lyst og Fryd og Vee

- Ak, Livets lange Drøm! -

Fra Lyrens spundne Strenge gled

I en Erindrings Strøm.



- O nei, min Lyra! brød jeg ud,

Forlad mig ei endnu!

Der er dog Ingen, der forstaaer

At trøste mig som du.



Naar Alt hvad her jeg kaldte mit

Har mig forladt engang,

Saa vil jeg leve Livet om

I en Erindrings-Sang.






Saa vil jeg digte som jeg kan

Om det Forsvundnes Lyst,

Og mane Glæden frem igjen

Ved mine Musers Bryst.



Hvad jeg har levet, sværmet, drømt,

Hvad jeg har grædt og liidt,

Ved dig, min Lyra, og min Sang

Det bliver atter mit.