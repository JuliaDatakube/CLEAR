SONET



I Løvens Fødeland en Jomfru pranger.

Hun er en dejlig Datter af de Blanke;

Hun med et Blik forvirrer Mandens Tanke,

Og hvem hun ser, dem gør hun straks til Fanger.



I Skyggen af Constantias fulde Ranke

Skøn Jomfru rider dristig paa sin Ganger;






Og Haandens Lilje med de gyldne Spanger

Den planter hun i Dyrets sorte Manke.



Saa lidt du kan forstaa min ømme Tale,

Som Baba-Kiris Kvad paa Klippens Tinde;

Min plumpe Tolk ej tyder Elskovs Tanke.



Jeg stum maa følge dig i dine Dale.

To Skygger vil du bag din Ganger finde,

Naturens Datter bag Constantias Ranke!