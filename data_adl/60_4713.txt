Du kommer.



Du kommer - saa er Alting godt

Og alt det Onde glemt,

Saa er min Vraa et Marmorslot,

Og i mit Bryst har Sangens Drot

De bedste Strenge stemt.



Du kommer - saa er Himlen blaa

Og alle Skyer Guld,

Og alle Skovens Fugle slaa,

Og Høstens Mark af Blomster smaa

Er atter ganske fuld.



Du kommer - saa er Livet smukt

Og hver en Time ler;

Saa standser Intet Tankens Flugt,

Saa bærer al min Gjerning Frugt,

Og hvad jeg ønsker sker.



Du kommer - saa er Livet rigt

Og al dets Møje let:

Saa er et Legetøj min Pligt,

Min Hvile et fuldbaaret Digt.

Og Klang mit Aandedræt.






Du kommer i din Elskers Favn,

Og bygger der og bor -

Saa kjender Sjælen intet Savn,

Saa kjender Glæden intet Navn,

Og Læben intet Ord.