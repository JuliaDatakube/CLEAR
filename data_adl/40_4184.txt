Over en Lærke, som hungrede tildøde



Du sang, Du tolkede din Fryd, din Kummer

I Toner, Verden ikkun halvt forstod,

Indtil Du nynnede Dig selv i Slummer,

Og Livets mørke Fangebuur forlod.



De hørte Dig - de prisede din Stemme,

Naar Harmonier fra din Strube flød;

Dog i din Trang de kunde dig forglemme:

De lønnede dit Qvad med Hungersdød.



Var det en Digtersjæl, som Dig bebo'de?

En Flygtning fra Lisboa? Rom? Athen?

Af dem, som Fremmede paa denne Klode

Maae sukke tungt for Brød, og faae en Steen?



Ha! bort med Stenen! Stenen kun betynger

Og fængsler - let og frie er Skjaldens Gang.

En Brodersjæl, o Lærke! Dig besynger:

En Sangers Epitaphium en Sang.