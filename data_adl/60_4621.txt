Afsked med en Grønlandsfarer.



Stik ud de fulde Glas

Under jublende Sang!

Kanske vi solde sammen

Iaften sidste Gang;

Thi Tiderne skal skifte,

Vi skifte skal med dem:

Gud veed, hvordan vi har det,

Naar Morten kommer hjem.






De skulle skilles ad,

Som tilsammen bygged bedst;

Bor En af os i Øst,

Bor en Anden i Vest;

En vanker maaske flygtig

Omkring i fremmed Land;

En slumrer under Græsset

Paa den fædrene Strand.



Fortyndes skal vor Lok,

Og vor Kraft skal sættes til,

Og Hjertets Varme slukkes

Saavelsom Øjets Ild;

Og de forsorne Gutter,

Som jog i Glædens Spor,

Skal træde ind i Numer

Ved Filistrenes Kor.



En ussel Kjøbstedrøn

Bliver Haabets stolte Borg,

Hvor vi skal sidde lunt

Mellem Gjæld og Næringssorg,

Og møntre Næstens Lyder

Og bande Kornets Pris

Og stille Aandens Hunger

Ved Berlings Avis.






Og om en sjelden Gang

Sig den gamle Aand forny'r,

Og til de svundne Tider

Fra Bægret Tanken fly'r,

Og vi bli'r ledte hjem

Af en ravende Flok,

Saa brummer gamle Mutter

Omkaps med sin Rok.



Men ske, hvad der skal ske,

Saa er dette vist og sandt,

At rent og stærkt var Baandet,

Som denne Flok forbandt:

Af Livets ægte Druer

Vi krysted ej saa faa,

At vi vel nok kan døje

En Malurtsnaps derpaa.



Tøm da de fulde Glas

Under jublende Sang!

Vi vil ej Klager strø

Paa den Vandrendes Gang.

Tak Du, fordi Du var os

En Broder brav og huld,

Og varm Dig ved vort Minde

I Nordpolens Kuld'!