Vor Moder Jord

(Ved Indvielsen af Harboøre Forsamlingshus)



Er Kraften, hvorved Livet gror

af Verdens muldne Kloder,

en kærlig Gud og Fader vor,

er Jordens Muld vor Moder.



Af Muld og Hav sprang Livet frem

i fjernt forglemte Tider.

Til Muld og Hav gaar Livet hjem

hvergang det Døden lider.



Vor Moder er saa skøn og streng,

saa gavmildt rig tillige.

Hun har sin Sal og Brudeseng

midt i vor Faders Rige.



Og bærer vi i Sjæl og Marv

vor Faders Billed ristet,

vor Moders fik vi og i Arv

og ønsker ej det mistet.



Det Barn, som Livet blev Gevinst,

det Barn, hvis Sundhed kendes,

det elsker ej sin Moder mindst,

men priser sig som hendes.






Og naar vi siger: »Fader vor« -

med Andagtstanker skære,

vi mindes og vor Moder Jord

med Tak og Pris og Ære.