MOD SLUTNINGEN



Tak Gud! for hver en Glæde,

Din Kjærlighed mig gav! -

Snart maa jeg vel staae rede

Med Pas og Rejsestav.



Hav Tak for Sangens Gave

I al din Miskundhed,

Og giv, at jeg maa have

Den til mit sidste Fjed!



Maaskee det turde baade,

Om end Du gav mig Rast, -

Der er saa mange Traade,

Som endnu holde fast.



Endnu er svag min Vinge,

Og Du saa hellig stor, -

Jeg føler mig saa ringe,

Jeg er saa tung af - Jord!



Vel blinker i det Fjerne

Din Almagts lyse Pant;

Dog vinker end den Stjerne

Mig sødt, hvor Livet svandt -






Den Jord, Du har husvalet

Med Shakspears gyldne Sang,

Hvor Rafael har malet,

Og Mozarts Toner klang! -



End tænker jeg paa Graven

Kun med en frygtsom Aand,

Og "Ordet", Pilgrimstaven,

Er sjelden i min Haand.



Held hvo i Uskyldsalder

Din lyse Himmel seer! -

Den Sjæl, som seent Du kalder,

Er ej saa værdig meer;



Men, Gud! Du er den Samme,

Er Kjærligheden selv,

Og Du vil mild annamme

Mig uden "Vee!" og "Skjælv"!