For sidste Gang min Søsters Gæst

jeg stod i hendes Stue,

hvor der var stille Blomsterfest

omkring den milde Frue.

Hun bød mig ikke muntert tyst

Goddag - - - Det var et Højtidsskue

hun laa med Blomster paa sit Bryst.



Og ingen Velkomst, intet Blik

fra hendes Øjenfrynser gik

og hilste mig som mangen Gang.

Nej mellem altfor mange Blomster

var redt en Enkeseng saa trang.



Men rundt omkring stod hendes Stuer

urørte som før denne Fest,

med Bord og Stole, Skabe, Gemmer,

og sagde mig med trygge Stemmer,

at jeg endnu var hendes Gæst



og bød mig føle mig som hjemme

og lyde Husets Frues Bud,

som vilde raade og bestemme,

saa længe til hun førtes ud.