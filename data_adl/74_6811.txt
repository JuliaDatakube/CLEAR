Bethanien.



Paa Oliebjergets jevne Skrænt,

mod Middagssolens Straaler vendt,

Du hænger som en Rede;

ej som en Rovfugls, vild og styg,

men som en Svalerede tryg,

den Alle gjerne frede.



Som den Du klinet er af Leer,

men over Dig det blomstersneer,

ja fast det blomsterlyner,

saatidt Granatens Lueblad

med Mandelblomsten følges ad

i hulde Sommersyner.



Kom, gamle Pilgrim, hvil Dig her!

her hvilte Han fra Vandrefærd,

hvis Fodspor Du vil træde;

og Bjerget her, hvor Jesu Ven

i Klippegraven lagdes hen,

det Bjerg saae Jesus græde.



Paa sligt et løvrigt Klippesprang

har Martha staaet mangen Gang

med Haanden over Brynet;

og øjned hun ham langvejsfra,

hvor ivrig har hun sprunget da,

at faae sit Bord forsynet.



Og i en saadan Urtegaard

Maria har med opløst Haar






for Nattens Stjerner jamret

Ak, havde Herren været her,

da laa vist ej vor Broder kjær

saa kold i Klippekamret.



Men nu for Graven Jesus staar.

Han kalder, og den Døde gaar

linklædt af Hulens Mørke;

og snart han sidder med tilbords

som Vidne om et jordisk Ords

guddommelige Styrke.



- Hvi tier Sagnet om de Tre,

om Lazarus og Søstrene,

om deres Smil og Sukke;

mon den, hvem Herren kaldte frem,

var med paa Golgatha blandt dem,

som saae Ham Øjet lukke?



Og mon de drog i Verden ud

med Livets store Naadebud

i stærke, glade Hjerter? -

dog har vist Tanken ofte vendt

tilbage til den stille Skrænt,

hvor de var Jesu Værter.



Det ønsker jeg min bedste Ven,

et Hjem som hint Bethanien,

hvor Herren var som hjemme;

der stænger godt for Døgnets Vind,

men villig lukker Jesus ind

og lytter til hans Stemme.






Det frelser ej fra Suk og Savn,

men bæres Alt i Jesu Navn,

da er der Fred i Graaden;

og selv om Døden isne vil,

den lukker kun et Øje til,

den lukker op for Naaden.