Indbydelse.



Gudsfred, Hr. Doktor, i din Residens!

Vi komme - tres in uno - for at bringe

Dig Hilsen fra den lystige Regens,

Og komme, tænk engang, paa Vers, der klinge

Vel ej som dine melodiøst og smukt,

Nej! men som svaje ud og ind i Bugt,

Lig en Nyboders Ulk en Lønningsaften.

Og det, Farlil, det kommer af, at vi

Ej fik i Faddergave Kraften,

Der hører til at skabe Poesi,

Med andre Ord, Geni.

Derfor, naar vi engang skal skrive Noget,

Vi, bomrende mod Form, Ide og Sproget,

Haandtere Plektret næsten som en Brix,

Saa Digtet bliver harlekinisk broget,

Ja, stundom med Forliset af Tendensen,

Endogsaa ganske snakket hen i Taaget,

Og gjælder altsaa som Valuta Nix.

Vi er da, om ej rent Poet-Filister,

Kun i det Højeste Gratister,

Hvor Du alt længe har havt Plads som fix,

Paa Kong Apollos Gaard, Parnas-Regensen.






Vi burde altsaa - deri har Du Ret,

Ifald Du mener saa, og kan Du Andet? -

Dog ej prostituert os saa forbandet,

Paa Vers at humpe hen til en Poet,

Men heller halet ud igjennem Sandet

Ad Sjællands kjedelige Kongevej

Blandt Vognmandsøg og fulde Tørvebønder;

Den kunde vi passert i ydmyg Ro,

Thi, om den og opsled os et Par Sko,

At støde Pandeskal og Næse sønder

Riskertes ej.



Ja, havde vi dog været unge Russer,

Et Kløverblad paa denne grønne Mark,

Hvor der forøves tusend gale Pudser,

Hvor gamle Bænke, knuste med et Spark,

Som Offerbaal for Heltemodet blusser,

Og næste Dag det regner ned med Skænd

Fra Hr. Professor Peter-

Sen!

Men Karle paa en syv til otte Aar,

Som alt har spilt saa tidt og faaet Beter,

Som veed, at, om i Rang man ogsaa naa'r

Selv Anno Ott'ogtyves tolv Profeter,

Alligevel man staar

Som en Per Eriksen iblandt Poeter,

- At vi, blot for at gjørc dygtig Blæst,






Istedetfor prosaisk at spadsere,

Paa den jens-baggesenske Vingehest,

Der, vild og vælig at regere,

Snart farer ud i Væddeløber-Hop,

Og snart er stædig, stejler og slaar op,

Og lystrer stundom ej sin Rytters Stop,

Tør over Grøft og Hegn flankere!

Se det, Faerlil, som tidt nok sagt, er galt,

Rent splitter-pine-lyne-tordnende;

Men det kan lidet hjælpe i

Vort Tanke-Magazin at søge, ordnende,

Sentenser til en smuk Apologi;

Thi, bygt endog af konstige Sofismer,

Vil den dog ligne Øl foruden Malt,

Og lidet veje paa Kritikens Bismer.



Nu, vi har knapt paa Tid, vi maa til Sagen.



Du husker vel, Wejëero, ikke sandt?

Om et Par lumre Døgn saa har vi Dagen,

Der alt i manget Aar, som svandt,

Forsamled om de nektarfyldte Boller

Den Skare, som bag Gaardens trygge Hegn

Halvt dyrker Muserne og halvt hun solder;

Som, med sin Ungdomskraft forleg'n,

Saa jevnlig i "Bemærkningsprotokoller"

Hinanden vasker med en Tordenregn






Af Vittigheder uden Stempel;

Som her - det bli'r vel unter uns -

Maa kjøbe Brød og Husly for Attester

Og døie "Kroens" Kaffe og dens Punch

Og Karle-Uforskammethed tilbunds,

Og skal tildels engang som Præster

I Jyllands bakkede, lyngbrune Egn

Besørge Hymens og Vorherres Tempel

Og spille Femkort med en mæsket Degn;

- Kort, Dagen, som Regensens raske Sønner

Til Fryd og Gammen om et Gildesbord

Saa tidt udkaldte af de snevre Rønner,

Som samled tidt til eet symfonisk Kor

Den ellers stedse tankedelte Vrimmel,

Imens paa Sangens Vinger Aanden fo'r

Fra Hverdagsfærden op mod Aftnens Himmel,

Der pranged med sin blanke Stjerneflor;

- Den Dag snart kommer atter

Med fulde Bægre, Sang og Skjemt og Latter.



Thi skulde vi da flittig hilse Dig,

Om Du, som slentred om engang herinde

I Middagsheden under Gaardens Linde,

Diogenes i Dragten næsten lig,

Men, fjern fra kynisk Bitterhed og Bidskhed,

Bandt her i Løn saamangen Venskabskrands,

Som Tiden aldrig røve skal dens Friskhed;






Om Du, som dygtigt red til Vands

Paa lette Rhytmer tidt Filisteriet;

Som for vort eget Liv først gav os Sands,

At sige da for Poesien i'et,

Imens Du i din klare Digterbæk

Lod vore egne Billeder os skue

Med deres kraftige, burleske Træk

I broget Vexels rige Farvelue;

Som just paa denne sommerglade Fest

Har skænket os saa mange Gange,

Hvad der af Gildet smagte allerbedst,

Dit Hjertes unge Blomster, dine Sange;

- Om Du og denne Gang ej vil forsmaa

Paa Julis første Aften her at møde

Og dele med os Skjemt og Druer røde

Og svinge Tonerne mod Himlens Blaa?

Comiteen.