Vaad Oktober.



En vaad Oktober -

hvor lidet hyggelig og lidet proper!

Paa Vejene, dem Koens Klov har æltet

man gaar i Snavs som stænker En til Bæltet,

og det er meget lidt oplivende,

med Saaler sivende,

at see paa Hegnene de drivende.






Og i min Have

er Alt bedrøveligt og Alt af Lave;

med Askens Løv broderes stadig Gangen,

men det er fugtig-gult som Blæretangen.

Fra Stubben hvæser ind som i Extase

en arrig Gase;

og Trin for Trin Kastanie-Skaller knase.



De stakkels Asters,

de er saa falmede som salig Fasters

aflagte Kappebaand, og saa forpjuskede

som Bal-Kostymer rigtig morgensjuskede!

Selv Maanedsrosen staar i dyb Hensegnen,

med døsig Blegnen -

kun Fuchsiens Draaber holde Stand mod Regnen.



Med vaade Blade

det skyller ned i hele Styrtebade;

og næppe nok med Regnslag Du Dig nærer,

for hvert et Vindstød regner det med Pærer!

Ja, vil Du vandre har Du Brug for Modet -

slaa Vand i Blodet,

hvergang Du faaer en Bergamott' i Ho'edet!



Det gaar tilagters

med Solens Vælde og de milde Magters;

nu Mørket snart vil støde ham fra Tronen,

og Storm og Hyl og Ufred tage Tonen.

Farvel I Roser, eders Tider endte,

ej meer at hente -

kun Juleroserne vi har i Vente.