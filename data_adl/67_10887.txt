Sangmøens Bryllup(I en Lystakt under Skovene)



Søvndrukken er den dejlige

løftet til Brudgommens Hjærte.

Og hun takker ham med Kærtegn,

hun kender, skønt aldrig lærte.

Søvndrukken smiler den dejlige

nu ved Brudgommens Hjærte.



Ude der risler Vandene,

svulmer og synker i Natten.

Og han lader dem rolig svinde,

nu da han ejer Skatten,

der lokked fra hinsides Vandene

som skjulte Perler i Natten.



Tangplanter driver paa Bølgerne

og slæber mod Baadens Side.

Og hun véd i den klare Aften

ej mere, hvorhen de glide.

Tangplanter driver paa Bølgerne

og slæber mod Baadens Side.