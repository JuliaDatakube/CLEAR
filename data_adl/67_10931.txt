AFTENANDAGT



Det er den Stund, da Mørket, sig bredende,

opfylder Haverne, Vangene,

da Pindsvin sværmer i Gangene

og Tjenestepiger ved Ledene.



Den Time, da Natten, den fredende,

vækker i Villaen Sangene,

mens lille Rebekka til Klangene

luger Salaten i Bedene.



Den Stund, efter Dagen, den hedende,

da Blomsterne rejser sig prangende,

men Fuglene tier bag Hangene

og Vejene lytter til Fjedene.



Nu slæbes de selvopgivende

søvntrætte Smaabørn i Badene.

De bér til den Alt-forladende.

Nu skjuler sig Svanen i Sivene.



Og Moderhjærtet, det anende,

er bleven vidunderlig drømmende.

Hvor taler du sødt og formanende,

Caty, min Svane paa Strømmene.