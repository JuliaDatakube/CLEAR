Med en Sølje.



Deroppe i Norges Dale,

Bag Fjeldets graahærdede Væg,

Hvor Fossen buldrer sin Tale,

Og Granen ryster sit Skæg;

Hvor nu det isnende lufter

Og fast intet Liv er at se,

Men Hæggen om Vaaren dufter

Og drysser sin Blomstersne.



Der vandrer den unge Jente

Ad Sommerens grønne Li

Og synger sin gamle bekjendte,

Vemodige Melodi,

Og Echo fra Klippemuren

Og Skovens Dyb giver Svar,

Det er, som hele Naturen

En Stemme i Sangen har.



Thi hele Naturen spejler

Sig i hendes drømmende Sind:

Derinde den Morgensky sejler,

Som rødmer om Fjeldets Tind;






Derinde gaar Granernes Susen

Med sælsom klagende Klang;

Derinde gaar Elvens Brusen

Sin stride, alvorlige Gang.



Derinde gror Sommerens Glæde,

Som blegner saa snart og forgaar;

Derinde maa Huldren græde,

Og Nøkken sin Harpe slaar;

Derinde præger den gramme

Vinter sin rolige Magt

Med knittrende Nordlysflamme

Og Stjernehimmelens Pragt.



Saa vandrer den unge Jente

Ad Bjergets ensomme Sti

Og synger sin gamle bekjendte,

Vemodige Melodi.

Forunderlig liflig klinger

Den klare, bævende Røst,

Og Takten til Sangen ringer

Søljen paa hendes Bryst.



Den er hendes bedste Smykke;

Hun fik den en Sommerkveld

Til Pant paa sin Fremtids Lykke

Af En, der led hende vel.






Af Form som en gammel Spange,

Der lukker Livstykket tæt,

Den danner af Blade mange

En raslende Sølvbouket.



Nu haver hun hørt, der vanker

Hernede paa Danmarks Ø,

Som hun i drømmende Tanker,

Saa ung og fager en Mø,

Hvis Sjæl saa klar og saa stille,

Som Kjernet bag Fjeldets Mur,

Afspejler hele den milde,

Frodige danske Natur.



Snart fødes, veed hun, derinde

Atter den dejlige Vaar

Med Skovmærke og Kjærminde

Og Bøgens krusede Haar;

Saa Sommerens Fylde sig maler

Med Rosens duftende Blod,

Med Skovens lyse Portaler

Og Agerens gyldne Flod.



Mens Lærken hilser derinde

Frejdig den gryende Dag,

Zittre paa Aftenens Vinde

Nattergalenes Slag;






Mens Sundenes Bølge blinker

I Maanestraalernes Glands,

Bag Engenes Taage vinker

Elverpigernes Dands.



Hver Gang en Skjønhed der fødes

Ude i Skov og Vang,

I hendes Hjerte den mødes

Af en beslægtet Klang,

Og hvad der bevæger sig inde

Gjennem Naturens Sjæl,

Det bærer hun i sit Minde,

Endskjønt hun ej veed det selv.



Men sætter hun sig i den stille

Aften ved Sundets Bred,

Mens Bølgerne sagte trille,

Og Alt er Taushed og Fred,

Og løfter hun saa sin Stemme,

Saa svare jo Land og Hav,

Og saa kan man klart fornemme

Sammenhængen deraf.



Det veed hun, den norske Jente,

Som vandrer ad Bjergets Sti

Og synger sin gamle bekjendte,

Vemodige Melodi;






Sin danske Søster hun kjender

Igjen paa Naturens Røst,

Og derfor til hende sender

Hun Søljen fra sit Bryst.



Hun be'r hende om at bære

Den i sit venlige Hjem,

Og om den et Tegn maa være

Paa Slægtskabet mellem dem;

Hun be'r hende aldrig glemme

Naturens oprigtige Væld,

Som ruller i Begges Stemme,

Som strømmer i Begges Sjæl.



En Sanger er jeg, derfor Norges Jente

Har bedt mig til den danske Mø at bære

Den simple Gave, som hun hende sendte.



Det er mit Kald, et Sendebud at være

Imellem Nordens Folk og Nordens Lande,

Imellem Brødre tro og Søstre kjære.



Thi over Hadets Kløft og Tidens Vande

En dristig Bro de gyldne Strænge strække

Fra Havfrubeltet op til Fjeldets Pande.






Og har jeg været med den Bro at lægge,

Saatidt der over den er Bud at bringe,

Saa skal og maa jeg villig Haanden række.



Men selv jeg vil til denne Søljes Ringe

En Tilgift af mit eget Hjerte binde;

Thi Sangens gode Kræfter vil jeg tvinge



Til tro at tjene dens Besidderinde,

Til lydig Dig at følge paa din Bane,

Og aldrig Dig at svigte nogensinde,



En Sanger er jeg, Aander vil jeg mane.



Først binder jeg Rhytmens jevne,

Bløde, bølgende Klang;

Den strømme skal fra din Læbe

I Tale som i Sang.



Saa binder jeg Melodiens

Kjække, brusende Flugt;

For den dit Øre og Hjerte

Skal aldrig vorde lukt.






Saa binder jeg Fantasiens

Frie, barnlige Leg;

Din Ensomhed skal den korte

Og glæde Dig paa din Vej.



Saa binder jeg Drømmenes lette,

Brogede Skyggehær;

Forbi dit Øje skal drage

Enhver, som Du har kjær.



Saa binder jeg Billedets rige,

Mangefarvede Giands;

Sin hele Fylde det sænke

Skal i din aabne Sands.



Saa binder jeg Følelsens dybe,

Dunkle, svulmende Elv;

Gyngende trygt paa dens Vove,

Du fatte skal Dig selv.



Tilsidst jeg binder Begejstrings

Vældige Ørn; i dens Favn

Vide din Tanke skal føres

Ud over Jordens Savn.






Nu har jeg manet alle gode Kræfter,

Hvorover jeg som Sanger har at byde,

Og de tilhøre Dig forvist herefter.



Naar Du befaler det, saa vil de lyde;

Du har ej Magten blot, men ogsaa Retten,

Saa sandt min Magt har Noget at betyde,



Og saa Du selv vil tro paa Amuletten.

Men tror Du ikke paa den, duer den ikke,

Saa lad den ikkun i din Skuffe ligge.