MAANEBLOMSTER



Ingen anden tør dem vække

end den sagte, milde Maane,

hvor i Blund bag Hyldens Hække

deres hvide Blomster blaane.



Dette Maaneskin er Drømme,

kastet over hvide Pander,

øst i nattedybe Strømme

som af gyldentgrønne Kander.



Der er Blomster, som er Dagens:

stærkt de gro ved Solens Flammer,

suge Lyset valmublodigt —

Solen som et Bryst dem ammer.



Helianthus spejler Solen,

til dens Gang paa Himlen lænket;

under Aften har den modløs

tungt mod Jord sit Aasyn sænket.





Der er Blomster, som er Nattens:

de er blege, maaneblanke,

i de aabne hvide Kalke

tyst de Maanelyset sanke.



Groende fra Nat til Morgen

ranke de sig tyst en Tomme.

Blomsten falder slap i Dvale,

naar den lyse Nat er omme.



Ak, 1 skønne Natteblomsters

duggetglimtende Pupiller,

i hvis dybe, dunkle Iris

Duften aabner sine Kilder —



af mit eget Hjerte skyder

frem en Blomst i Maaneskinnet:

den har aldrig Solen sanset,

den tør aande kun i Mindet.