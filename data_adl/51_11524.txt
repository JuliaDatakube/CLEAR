HERKULES.



Ung Herkules kasted sig rundt i sin Seng;

skjøn Omphale laa ved hans Side.

"Hvad er det dig fattes, min egen Dreng?"

hun fritted med Øjne saa blide.



Ung Herkules rejste sig op med et Sæt,

saa Sengen i Fugerne jamred:

"Nu vel, jeg er bleven af Ømheden mæt

og aander saa trangt her i Kamret.



Jeg ledes ved i Alkover smaa

saa hvide Kvinder at kryste

og længes efter paa Fjælde graa

med laadne Skjælmer at dyste.



Jeg hader din Seng og din trinde Lænd,

din Hal, hvor Narren slaar Mølle;

o, Omphale, Omphale, ræk mig igjen

min Løvehud og min Kølle!"

Kjbh.21/1 1898.