FLAMMEN OG KULLET



Hun var et højst koldsindigt Kul,

hvori min stakkels Flamme

vildt rækkende fra Loft til Gulv

gad kysse Liv og bide Hul

og Hjærtets Krater ramme,

et blankt og højst koldsindigt Kul

midt inde i min Flamme.



Saatit jeg saa det onde Kul,

som gjorde mig til Skamme,

jeg segned træt paa Ovnens Gulv

og tænkte i det samme,

at jeg var død for Evighed,

i Fald jeg skulde gløde

det Kul, som laa paa Hjærtets Sted

og tynged mig til Døde.



Men atter blev jeg stolt og hed:

- Sorttindrende Krystaller,

en Dag, en Dag de falder!

Jeg sejrer eller dør derved.

Hvis dette Kul vil gløde,

er det for Evighed.

Jeg lægger mig i Asken

og dør ved hendes Flammers Morgenrøde.