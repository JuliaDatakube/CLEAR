I MØRKE.



Jeg ser mod Himlen. Ej een Stjærne blinker,

i Rummet hænger der kun tunge Taager.

Hvor er "det Øje, som i Natten vaager",

mens Havet brøler under sine Brinker?



Jeg ser mod Jorden. Sorte Popler luder

langs Vejen, hvor jeg gaar i Sjap og Ælte;

tolv skingre Slag fra Taarnet Midnat meldte,

mens Lyset sluktes trindt i alle Ruder.



Eet Lys bevarer dog sin fulde Styrke.

Derude, hvor dets lille Flamme strider,

en fattig Sjæl de sidste Kvaler lider. -

Kan du nu finde Gud i dette Mørke?

1895.