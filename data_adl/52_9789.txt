Indskrifter.

Aarets sidste Aften.

(1832)



I.

Mens endnu vi staae paa Grændsen

Af det Nye og af det Gamle,

ønsker I, vi Kraft-Esentsen

Af det Svundne skulle samle.

Men forgjæves, at tilbage

I vil skue til det Tabte!

Alle Tanker nu os drage

Henimod det end ei Skabte.

Fremad! Fremad! Ingen Klage

Giver et Minut tilbage

Af det Aar, det Liv, vi tabte.






II.

Har du gjort hvad du har kunnet?

Har du aagret med dit Pund?

Har du søgt og har du fundet?

Sjæl og Legeme holdt sund?

Har du, er det godt; hvis ikke,

Spild ei Tiden med at angre.

I fortrudte Timer ligge

Spirer, for din Fremtid svangre.



III.

Ingen veed hvad Aaret bringer,

Men vi vide, det er kort.

Rust dig ud med friske Vinger,

Kast den gamle Suurdeig bort!

Lad et nyfødt Aar dig finde

Nyfødt selv, og styrk din Aand,

Skjærp din Tanke, øv din Haand!

Her er Alt endnu at vinde.



IV.

Din Tribut af Aand og Tale

Skal du til vort Samfund yde.

Hvis du kan det, du befale.

Men hvis ikke, maa du lyde.






V.

Vær alvorlig som en Spanier,

Som en Belgier rebelsk,

Heed og flygtig som Champagner,

Livlig, fyrig som en Velsk!

Vær som Folk i London ere,

Eller blot som Kjøbenhavns!

Vær hvad Pokker du vil være,

Vær kun hvad du er - tilgavns.



VI.

Staae imod, hvis du har Kræfter!

Har du ikke, da giv efter!

Strid med Tunge, Haand og Fod,

Hvis du mærker, du har Mod.

Mærker du det ikke, Kjære,

Er det bedst, du la'er det være.



VII.

Medens Verset flygtigt hopper,

Glider Aaret hurtig ned.

Vel! det nye skal hilses med

Knaldet af Champagnepropper.

Uden Frygt vi ville vente

Mødet med det Ubekjendte.






VIII.

Klokken lyder, Aaret ender.

Lad det tage med, o Venner,

Et taknemmeligt Farvel.

Har det nægtet os et Held,

Har det stjænket os et andet,

Og vor Kummer selv var blandet

Med en Kilde til vort Vel.

Vi har draget Aanden frit,

Vi har elsket, drømt og sværmet,

Og et Forsyn har bestjærmet

Os og eder, mig og Mit.

Hvis vor Stræben fandt en Hindring,

Vi har tappert mod den stridt.

Har et bittert Tab vi liidt,

I os selv vi fandt en Lindring.

Synk da ned - thi vi er' qvit -

Aar, forsont i vor Erindring!