En tungsindig Sommermidnat -



En tungsindig Sommermidnat

stod jeg under Skovens Bryn.

Stormen gennem Løvet sled sig

frem i vild, fortvivlet Styrke,

saa at Skoven haabløs vred sig

om sit Indres tunge Mørke.

Alle Stjerner stirred sløvt,

som de ikke ænsed Jorden.



Og igennem Markens Grønsvær

sived hen et Sorgens Sus,

evned ingen Dugg at græde,

isned Urt og Blomst til Roden, -

vilde jeg ad Vangen træde,

klamred Græsset sig om Foden,

klamred sig, som hvert et Straa

skjalv for Livet, angst og ensomt.



Frem mod Himlens Dæmringsdrømme

stævnte stormblaa Skyers Tog

fjernt i Natten, dybt i Nord. -

Vejrets Veer efterhaanden

strøede ud mit Jeg om Jord, -






pinte sig igennem Aanden,

som de sled og sønderrev,

til den eet med Verden blev:



    - en tungsindig Sommermidnat.