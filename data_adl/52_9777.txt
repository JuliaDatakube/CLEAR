Natten og Dagen.

(To Basrelieffer af Thorvaldsen.)



I.

Den svæver gjennem Rummet

Saa sagtelig, saa tyst,

Med tvende Smaabørn trykte

Til sit gavmilde Bryst.

Ei lukket er dens Øie,

Til Børnene det glider,

Mens lydløst i Rummet

Med ædel Ro den skrider.



Af hine tvende Smaabørn,

Den bærer ved sin Barm,

Den Ene, Søvnens Genius,

Har sænket slap sin Arm.

Den Anden, har man sagt mig,

Er Døden, Søvnens Broder;

Thi Nattens tause Guddom

Skal til begge være Moder.






Til Døden? Natten Moder

Til Livets Ophør, Død?

Er ikke livfrembringende

Og frugtbart dens Skjød?

Er det ei Nattens Favntag,

Hvori os Sundhed gives?

Og lader Natteduggen

Ei alle Væxter trives?



Er det ei Nattens Stilhed,

Dens høitidelige Ro,

Hvortil vor Aand sin Tænkning

Vil allerhelst betroe?

Og samler Natten ikke

Det Stridige, det Spredte?

Og vier til Erindring

Eller Glemsel os dens Lethe?



Ak nei, den anden Genius

Ved Nattens dunkle Barm,

Hvis Kind synes brænde

Selv i Marmor rød og varm,

Hiin Dreng, der lyksalig

I Slummer selv sig luller,

Med den henrykte Trækning

I sin Nakke, i sin Skulder -






Det er Drømmen, I kan troe mig!

Det er Phantasus, hiin Gud,

Der helst ved Natrens Bryster

Paa sin Flugt sværmer ud;

Det er Søvnens yngste Broder,

Hvis slummerlette Hjerne

Gestaltes til en Verden

Af det Nære, af det Fjerne.



Thi Natten, naar den svæver

I letbevæget Flugt

Henover dem, der vaage,

Eller Øiet alt har lukk'i,

Betroer til tvende Genier

Sit milde Herredømme:

En styrker os i Hvilen,

En trøster os med - Drømme.



II.

Allerede vandrer Natten

Med blegere Gestalt.

En Lysning, en Klarhed

I Øst sig viser alt.






Det er Morgenrødens Guddom,

Der op af Havet dukker,

Og med et Slag af Vingen

Alle Stjernerne slukker.



Det er Eos, med det glade,

Med det seirende Smiil,

Der ung og varm og straalende

Sig nærmer med Iil.

Paa en Morgensky hun træder,

Der er med Purpur kantet;

Og medens frem hun haster,

Leger Vinden med Gevandtet.



Paa hendes Skulder hviler

En yndig Dreng sig let.

Hvo er det? Er det Hesperus,

Der er sinket eller træt?

En Fakkel høit han hæver,

I Luer han den svinger.

Er det Phosphoros, der Lyset

Fra Ætherstrømmen bringer?



Han løser sig fra Skuldren;

Nu iler han forud -

Og overalt hans Fakkel

Bebuder Dagens Gud.






Fra Horizontens Strimer

Er Purpursømmen dragen,

Og Morgenrødens Billed

Har forvandlet sig til Dagen.



Den kommer, den stiger,

Den blænder ved sin Glands,

Under Ætherens Svingninger

I zittrende Dands.

Alt medens Lysets Genius

Saa høit sin Fakkel løfter,

Forsvinder Nattens Mørke

Fra de dybeste Kløfter.



Og medens Dagen styrer

Paa Himmelen sit Løb,

Utalte Spirer mylre

Af det hemmeligste Svøb.

- Min Musa sænker Plektret,

Paa Munden lagt en Finger;

Thi Ingen veed hvad Dagen

Paa sin Vandring Jorden bringer.



Med sagte Greb i Strengen,

Og med en dæmpet Klang,

Hun fulgte Morgenrødens,

Hun fulgte Nattens Gang.






Ak han, der disse Billeder

Har skabt, er Dødens Bytte,

Og vi maae selv fortolke

Hans underfulde Mythe.