Paa et Bal.

Deviser til en Cotillon.



1.

Dame. Jeg lystrer Dem som min Cavalleer.

Befal! Deres Dame skal lyde.

Herre. Jeg lystrer Dem som uendeligt Meer,

Og meest, naar jeg synes at byde.



2.

D. I disse saa Minutter,

Der hastigt svinde -

H. Med Deres Hannd jeg sagtens

Tør min forbinde.



3.

D. Paa Bal jeg er, naar Instrumenter spille,

Som reent fra Sandser.

H. Og jeg! Hos Dem staae mine Fødder stille;

Mit Hjerte dandser.






4.

D. Jeg troer mig i en Digters Verden,

Naar Toner bruse.

H. Hvis denne Verden er en Digters,

Er De dens Muse.



5.

D. Ifald et Bal blev om Dagen holdt,

Var Glæden visselig mindre.

H. Ja, sværme kan man i Maaneskin bedst,

Og naar Stjernerne mystisk tindre.



6.

D. Derude Natten ruger,

Mens Dagens Lys sig fjerner.

H. Herinde kjendes Natten

Kun paa dens lyse Stjerner.



7.

D. Alt skrider Dagen under,

Og Natten vælder ud.

H. Fra skjønne Øine meldes

Den os med Stjerneskud.






8.

D. Ei sender Natten os sin Stilhed,

Og ikke Hvilens fulde Strømme.

H. Men Natten gav os i sin Mildhed

Til rig Erstatning gyldne Drømme.



9.

D. Alt ved Orchestrets Toner

Og ved Dandsens egen Tact

H. Forener os en underfuld,

En sød, stille Magt.



10.

D. Naar Tonerne forsvinde,

Og denne Dands er endt,

H. Bevarer jeg dens Minde

Som et lykkeligt Moment.