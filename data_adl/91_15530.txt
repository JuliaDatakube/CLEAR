barnet



när barnet vill plocka en blomma

och icke får,

då gråter barnet utanför stängslet

eller skriker högt och stampar med foten

eller går tyst bort att söka annat,

som det kanske får och som också är vackert att ta -



........ och när de gamla

har byggt så mycket stängsel

att inget finns för dem, som de får,

och. som tillika är vackert och mjukt att ta i,

då bygger de sig mörkbruna hus

att sitta i på kvällarna och sjunga

dova krypande sånger

till gudar utav spindelväv och damm -

när barnen sover, förgråtna eller lugnt leende,

då låter från de stängda mörkbruna husen

klagosångerna mot dödens lycka bakom tillbommade fönster -