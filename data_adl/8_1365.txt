Tyngden og Floden



Frem, mine Bølger, frem,

hvor tusinde Aar har gravet!

Hjem, mine Bølger, hjem

til Vandenes Søvn i Havet!

Højt ligger Kilden, men Maalet saa lavt,

nedad maa Floderne rinde,

nedad med hundrede Hestes Kraft,

fremad og nedad i Blinde!



Let, mine Bølger, let

blev eders Vej at vandre!

Tæt, mine Bølger, tæt

hold eder til hverandre!

Grib saa i Faldene Skovle og Hjul

under de rystende Huse!

Ryk og lad Kværnene tygge i Skjul,

ryk og lad Savene suse!



Næs, mine Bølger, Næs

føjer I eder efter.

Græs, mine Bølger, Græs

giver I grønne Kræfter.

Naboverdeners svangre Skær

ulmer i eders Kamme,






Glimt som af gyldne Glemslers Færd,

Floder af graadkvalt Flamme.



Fart, mine Bølger, Fart

henad de krumme Mile!

Snart, mine Bølger, snart

naar I en bundløs Hvile,

deler med Dybenes Afmagtsnat

Drømmenes Fosforskimmer,

gennemfløjet af dunkel og glat,

farende Fiskevimmer.



Aar, mine Bølger, Aar

i fjern uendelig Brise

gaar, mine Bølger, gaar -

en rig umælende Vise.

Havet, trods lammede Dønningslæng,

løfter sig ingen Sinde

af sin besværgede Lavlandsseng

under de løse Vinde.



Tit, mine Bølger, tit

det drømmer om vildsom Fare,

Ridt, mine Bølger, Ridt

af Maanen den gule Mare.

Altid dog Tyngdens evige Klem

holder dets Uro avet!

Hjem, mine Bølger, til Bølgers Hjem,

Vandenes Søvn i Havet!