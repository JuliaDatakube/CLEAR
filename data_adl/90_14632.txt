DANMARKS HJERTE

Decbr. 1918.



Danmarks dybe Folkehjerte

hørtes tungt i Slesvig slaa

snart de røde Pulse skyller

hjemad over Kongeaa.



Ja, de Svage blev de Stærke:

Haabets sønderbrudte Bro

fik de atter, trofast stille,

muret op i deres Tro.



I Landflygtighed de længtes,

deres Hjemve bar dem hjem,

Dysten med den store Dommer

har tilsidst velsignet dem.



For at sone vore Synder

ud i Ørknen blev de stødt.

I det store Verdensstævne

forvorLivssag har de blødt.





Mens vi selv gik fri af Kampen,

harvorFolkekrig de ført,

til den store Skæbnestyrer

har de Troende bønhørt.



I halvhundred Aar har Drømmen

deres fuldtro Hjerter fyldt:

Fædrelandets største Gave

skænkes nu os uforskyldt.



Danmarks dybe Folkehjerte

høres tungt i Slesvig slaa,

nu, de røde Pulse skyller

hjemad, over Kongeaa.