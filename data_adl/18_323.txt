HENDES LOKKER.



I

I Skovenes lune,

Dæmrende Tætning

Omgav mig den brune,

Knudrede Fletning.



II

Mig svalte det Mylder

Af Løvet, som kruset

Og ringlende fylder

Solsiden af Huset.



III

Blandt slingrende, bløde

Slyngplanter og Ranker,

Der sank mig imøde,

Jeg famled i Tanker.



IV

Paa Skyer jeg stirred,

Hvis drivende Mængde,

Sortkrøllet, forvirret,

Om Maanen sig trængte;



V

Paa Tangen, der løftes

Og slynges tilside,

Hvor Bølgerne kløftes

Skummende hvide;






VI

Paa hvirvlende Vover

Fra Fossen, som falder

Henslørende over

Blegrøde Koraller;



VII

Paa mørke Aurikler,

Paa duftende Klaser,

Hvis Tykning sig vikler

Om blændende Vaser.



VIII

O pragtfuld tilvisse

Den krøllede Trængsel -

Meer Yndigt, end disse,

Dog søger min Længsel.



IX

En Fletning, som skilles

I Strømninger mange,

Der snoe sig, forvildes,

Omslyngende, lange -



X

Som løses og bindes,

Som bølger og ruller,

Men - blødt om en Qvindes

Sneehvide Skulder.



XI

Jeg mindes - jeg mindes

Guldlokker, I fagre!






O siig, hvor I findes,

O siig, hvor I flagre!



XII

Paa Søen - i Haven -

Jeg søger og leder -

I Skoven - i Graven -

Hvor finder jeg eder?