Middelalder.



Ensom paa sit Leje

lider Hertugen,

vrider han sig.

Ensom pines han

af sorte kvalme Tanker.

De tynger hans Bryst

og hans Hjerte

som en tung sort Sky.

De borer sig ind

i hans Øjne.



Aa, hvad vil I mig,

hvad vil I mig I sorte, sorte Tanker?





Hvad vil du mig du sorte, sorte Nat

fuld af Rædsel og grusomme Klør.

Gennem mine stakkels Øjne

borer du dig Vej til min Hjerne

og suger den ud.



Aa giv mig Vellyst!

Vellyst svidende vild,

der med skarpe Svøber

kn pidske ud de sorte Tanker.



Ak jeg er træt af matte Flammer,

af Vellysts tamme Ild,

af Kvinders flove Skød.



Aa Satanas! Satanas!

Helvedes Lyst

skal risle gennem mit Legeme





som kogende Blod,

som smeltet Guld.

Aa Satanas! Satanas!



Først vil jeg lade hende binde mine Hænder

paa Ryggen.

Binde mine Hænder med Baand,

der langsomt rødmer,

og bliver fede

af mit eget Blod.

Saa mine Fødder!

Saa skal hun tøjre mig

fast til en Pæl.

Fast, fast saa jeg ikke

kan røre et Lem.

Saa skal hun komme

med langsomme Skridt,

Jeg skal høre hendes Fødder,

hendes nøgne Fødder,





skride gennem den store Sal

langt borte.

Og langsomt skal hun gaa forbi

og spytte mig i mit Ansigt.

Jaja:

Hun skal spytte mig i mit Ansigt

og gaa.

Men atter skal hun komme,

og hun skal slaa mig,

slaa mig i mit Ansigt

og gaa.

Den tredje Gang hun kommer,

skal hun pidske mig

med Svøber,

og løse mig fra Pælen,

men ikke løse mine Baand.

Og hun skal gribe mig

med begge Hænder





i min Strube

og kaste mig til Jorden.

Ja gribe mig i Struben

med begge sine Hænder,

saa halvt jeg kvæles,

og kaste mig til Jorden.



— Og der skal være et Kor

af Kvinder,

Og de skal le, le, le.

Deres Latter skal jeg høre

fra den store Sal.

Nej, nej — jeg vil se dem

alle disse Kvinder.

Og De skal le en haanlig Latter.

Nej, ikke blot le!

De skal alle — ja, ja —

de skal alle spytte paa mig,

alle, alle!





Og de skal pidske mig,

alle, alle!

Ja de skal pidske mig

og spytte paa mig!

— Men saa vil jeg dræbe. —

Saa vil jeg dræbe.



Aa, Satanas, Satanas!

Der risler kogende Blod

ned ad min Ryg.

Der raser smeltet Guld

i mine Aarer.

— Men hvem?

Hvem skal jeg vælge

til disse smukke Kunster?

Hvem skal jeg vælge

til disse fyrstelige Løjer?

Der er saa mange skønne Kvinder

i Venedig.





Hvem skal jeg vælge?

Maaske den usleste,

den hæsligste af alle?



— Aa, kommer du der,

kommer du der, du stolte, skønne Jomfru!

Hvor vover du dig til mig nu?

Kommer du for at trodse mig,

du rene og kyske?

— Aa, grib hende, grib hende

djævelske Tanker!

Hende, hende!

som I aldrig rørte.

Grib hende, djævelske Tanker.

Hende, hende vil jeg vælge.



— Nej, nej! Ikke dig —

ikke dig, du kølige, kyske,

ikke dig!





For dine stolte Øjne,

for dine dybe, gode Øjne

kryber mine Drømme

som rædde Hunde

ind i deres Skjul.

Jeg ser kun deres Haler logre.

— Nu forsvandt ogsaa de i Hulerne.



Nej, ikke dig!

Hvorfor kom du just nu?

Hvor sært alvorlig du staar,

du rene og ranke!

Hvor tungt alvorlig du ser paa mig

i din nøgne Kyskhed,

mest kysk, naar du er nøgen. —

Hvor du er kold!

Du bærer jo et Panser

af grøn Is.

Men det er spaltet





fra Hals til Fod,

og jeg kan se dit blegrøde Legeme

fra Isse og til Fod.

Nej, ikke dig!

Her blev saa stille,

her, hvor der nys var Latter.

Dig kan mine Tanker ikke gribe,

dig kan mine Tanker ikke tvinge.

Som rædde Hunde

krøb de ind i Skjul.

Her blev saa stille — saa stille,



Aa, du — du. —

Naar dine Øjne hviler paa mig

spejler og sig skælvende

som Stjerner i min Sjæl,

da faar jeg Lyst til at flyve —

flyve — flyve. —





Ja, jeg vil flyve langt, langt bort,

ja, jeg vil flyve did —

did, hvor Solen staar op af Havet,

did, hvor Solen løfter sit store Øje

af det kølige Bad.



Ja, jeg ser det.

Jeg ser den første gyldne Stribe

i den sølvgraa Morgen.

Jeg ser en Grotte

aaben til Himlen,

med takkede Tinder

af sort og gyldenbræmmet Sten.

Aa, did vil jeg flyve.



Der bor en gammel Mager,

som véd alt, hvad der var,

og hvad der vorder.

Hans hvide Sjæl





kan vandre, hvor den vil,

og han har seet Gud.

Aa, did, did vil jeg flyve.

Og Himlens Stjerner

kan han se ved Dag,

og i hans Grottes sorte Vand

spejler alle Himlens Stjerner sig

som smeltet Sølv.

Og just ved Siden

stiger Solen

af Havets Purpur,

dryppende af Rosers Blod.

Og alle Himlens Stjerner

spejler sig

i det dybe Purpur.

Aa, Herre! Did, did vil jeg flyve.

Der vil jeg bade mig i varme Farver,

og dykke mig i kølig Renhed.





Der vil jeg lære hellig Visdom

og svømme hen i himmelsk Vellyst.

Der, der, hvor Solen stiger

af Havet.