Ved Sundet.



Dejlige Øresund,

Kantet af Klint og Lund,

Stolte By'r og guldbesaade Agre!

Grændse, som skiller ej!

Gyngende Landevej!

Over Dig skal vore Toner flagre!



Over til Tychos Ø,

Jomfruen, som i Sø

Bader sig blandt hvide Svaners Vrimmel;

Svandt hendes Glands end snart,

Saa funkler evig klart

Hendes Elskers Navn paa Nordens Himmel.






Over til Skaanes Kyst,

Som hæver solbelyst

Op sig af de dybe, dunkle Strømme,

Ret som den svarte os:

"Byder kun Mørket Trods!

Sent opfyldes Eders lyse Drømme!"



Der skal de hilse paa

Brødre, som grant forstaa,

Hvad der faar vort Hjerte til at banke;

Bringe dem dette Bud:

Her sprang med Skoven ud

Nordens Foraar i de Unges Tanke.