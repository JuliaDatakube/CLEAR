TIL EN VENINDE



Der er en Trolddom paa din Læbe,

Der er en Afgrund i dit Blik,

Der er i Lyden af din Stemme

En Drøms ætheriske Musik.



Der er en Klarhed paa din Pande,

Der er et Mørke i dit Haar,

Der er en Strøm af Blomsteraande

Omkring dig, hvor du staaer og gaaer.



Der er en Skat af evig Viisdom

I Smilehullet paa din Kind,

Der er en Brønd, en Sundhedskilde

For alle Hjerter, i dit Sind.



Der er en Verden i dit Indre,

En sværmerisk, chaotisk Vaar -

Som jeg umulig kan forglemme.

Som jeg tilbeder og forstaaer.