HVORHEN, MIN UNGE FRUE



I

Hvorhen, min unge Frue?

Tyk Morgentaagen ligger

Om alle Promenader

Og glimrende Boutiker.



II

Og under Silkehatten

Saa streng en Alvor skues,

Som vilde du ved Smiilet,

Var det paa Læben, blues?



III

Hvad trykker denne Tærne,

Som følger dig, til Barmen?

Hvad for en kostbar Byrde,

I Shawler svøbt, paa Armen?



IV

Det er min Søn, den spæde,

Jeg bar paa ham med Smerte

Dengang hans Fader rev sig

Begeistret fra mit Hjerte.



V

Og fødte ham fortvivlet

Den Time, da jeg hørte

Til Fængslet man hans Fader,

Saaret, i Lænker, førte.






VI

Seer du Castellets Mure?

De grønne Bastioner?

og mellem Kuglestabler

De rolige Kanoner?



VII

Imorgen, naar det dages

I disse øde Gader,

Saa lyder Sørgetrommen,

Saa skyder man hans Fader.



VIII

Imorgen, naar det dages,

Saa hvirvler Russens Tromme,

Saa knalder deres Bøsser,

Saa er hans Timer omme



IX

De vilde ei, Sabinski

Tillade dig at skue

Din lille Dreng, din Anton,

Og din forgrædte Frue.



X

Men deres onde Trudsler

Kan ei mit Mod forskrække

Paa denne Rand af Volden

Kan Fangen see os begge



XI

Han seer os! ja han seer os!

Han ud af Gittret svinger






Til Tegn det hvide Klæde -

O, at vi havde Vinger



XII

Kom giv mig Drengen, Amme!

Tag Huen af ham skynd dig.

O hvor hans lille Hoved

I Solen skinner yndig



XIII

See her din Søn, Sabinski

Som jeg har født med Smerte

En Arving til din Adel

Din Tapperhed, dit Hjerte



XIV

Om Flygtling end paa Jorden

Han løfte skal mod Solen

Det gamle Frihedsbanner,

Sablen og Pistolen.



XV

Hør hvad en Moder beder

Hvis Hjerte snart vil briste

Kast dine Øine paa ham

For førstegang og sidste.



XVI

Kast dine Øine paa ham,

Med Kraften og med Evnen,

Som Døden kun kan give,

Og vie ham ind til Hævnen.






XVII

Med disse Ord gav Damen

Sit Barn til Ammen atter -

Kun af en Skildvagt hørtes

En raa, barbarisk Latter.