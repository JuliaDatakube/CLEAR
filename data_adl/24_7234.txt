DET REGNER -



Det regner; og den tunge Taare rinder

Fra Havetræets høstliggule Lev, -

Forelsket græder det, fordi det bliver Støv

Før Lillien paa dine fine Kinder.



Selv sidder du min elskede Veninde!

Som Havens bedste Blomst, af zart Natur

Bagved Krystalet af et gjennemsigtigt Buur

Beskyttet luunt imod de kolde Vinde:



Og ud du kaster Dine lyse Blikke

Men øjner Taage kun og Regn og Storm

Og hist og her et Knebelsbart, en Uniform, -

Men ham du vilde see, ham seer du ikke: -



Og trofast flammer dog hans Elskovslue

- En mere trofast Elsker neppe faar du -

Men Brystet har han slemt forkjølet sig, forstaar Du?

Og derfor maa han blive hjemme i sin Stue.



Dog - bort med Spøg! - jeg elsker dig Petrine!

Du søde Minde om den Tid der gik!

Min Nutid svælger i dit Elskovsblik,

Og salig Fremtid ligger i din Mine!






Hvad mest jeg elsker vel - din Vid? din Ynde?

Ak selsomt lyder det, men tro mit Ord:

For mig enVellysti din klare Tanke boer, -

Og det eraandrigtfast, med dig at synde! -



Og nu farvel! du, som min Sjel henrykker,

Som vækker og som stiller sødt mit Savn!

Tryk, hvis du elsker mig, din Læbe paa mit Navn,

Og riv saa Brevet - langsomt dog - i Stykker!