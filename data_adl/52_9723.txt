Philologen til sin Elskede.



»Hvorledes jeg, der har studeert,

Og læser i de mange, lærde Bøger,

Og Nat og Dag om lutter Viisdom søger,

Oprigtigt elske kan en saa forkeert,

Kanskee lidt smuk og god, men taasjet Pige,

Det vil du - sagde mig igaar din Skjemt -

Engang for alle vide ret bestemt.«

- Velan, min Ven! jeg skal dig Grunden sige.



Skjøndt ei din Tænkning binder

Særdeles stærkt en Aand,

Der tidligt alt blev ført ved Musers Haand

Omkring blandt Latiens forklarte Minder,

Jeg hviler fro min Kind ved dine Kinder.

Og, hvis end ei din Tale

Kan hvad du føler klart i Udtryk male,






Jeg dog maa lytte taus, med Andagt næsten,

Naar du i sød Forvirring standser i

En høist confus Fortælling om Pipi*)

Og troer, jeg kan nok gjætte mig til Resten.



Din Tale, lig en Sang, der falder let

I Ørene, skjøndt Texten selv er slet,

Er saa vidunderlig i Melodien,

At Den, der hører Talen, veed ei ret,

Om der er Mening eller ingen i'en.



Vel maa jeg agte nøie,

Naar jeg vil fatte hvad du har for Øie;

Maa speculere, slutte, passe paa,

Naar Texten, du behandler, lig de gamle

Auctorers Skrifter, som vi Lærde samle,

Ved en Lacune stundom gaaer iftaa.



Men, er end ei din hele Tale klar,

Jeg trøster mig ved det, som jeg begriber;

Til Resten bruger jeg en - Commentar.



- Hvad han, der sang ved Tomi og ved Tiber,

Ved mangt et dunkelt Ord har meent,

Fandt hans Fortolker aldrig eller seent.

*) En Kanariefugl.






De stjaalne Vink, de hemmelige Rænker,

Alt, hvad Ovid bedrev,

Imens han sukked' under Amors Lænker,

Derom ei nogen Commentator skrev.



Men jeg, for at forstaae ham, gif tilbage

Til Kilden, Stoffet for hans Poesie,

Til Kjærligheds Mysteriet, hvori

Hans gratiøse Skjemt, hans ømme Klage

Er udtalt med en Lethed uden Mage.



Først der, ved dette friske Væld,

Tilgavns jeg fatted', som du vel begriber,

Det søde, hemmelige Held,

Der blomstrede for Sangeren ved Tiber.

Jeg fulgte Skalken overalt,

Og fandt hos dig, Veninde!

Modellen til den yndige Gestalt,

Han skildrer af den skjønne Romerinde.

Men hvad han voved' med en deilig Viv

(Ved Bordet med den listige Værtinde)

Det lærte mig min Ungdoms viltre Liv

Begribeligt og tænkeligt at finde.



Saaledes jeg studeerte Dag for Dag -

Jeg kan forsikre, med en Iver,

Som intet Ord, ei noget Sprog beskriver;






Og meer og meer sig luttrede min Smag.

Med Livets store Commentar i Haanden

Jeg fattede min Yndlings-Digter grant.

Hvad Under, at jeg fandt

Ei blot hans Mening hist og her, men Aanden,

Der, svøbt i Versets zirlige Gevandt,

Og i et Udtryks Gratie, forsvandt

For Philologerne, der ængstligt binde

Til Texten sig og - ofte gaae iblinde.



- Og, hvergang du, min classiske Veninde!

Med Brystet fuldt af Elskovs Elegier

Vil tolke gjennem Talens Tvang

Den hemmelige Sang,

Der lever i din Sjæl i skjønne Melodier,

Men - rødmende forplumrer dig og tier;

Vergang jeg med Besvær maa sanke

Af knudrede Tirader,

Forlegne Smiil, af skjelmske Træk og Lader,

Hvor det er gjørligt, Hælvten af din Tanke:

Da tænker jeg som saa: de Gamles Skrifter

Har ogsaa tidt i Tankegangen Rifter.

Min Ven Ovid

Forstod jeg først fra Bunden,

Da Amors Rænker i min egen Tid

Til det Forblommende mig viste Grunden.






Er min Venindes Tankegang confuus,

Saa kan den uden Spørgsmaal commenteres,

Naar af min egen Elskovs-Ruus

Den dunkle Tale viseligt suppleres.

Af hendes hele Væsen maa, jeg troer,

En Philolog forsøge

At finde Meningen, der muligviis kan spøge

I mangen Gætning, mangt et enkelt Ord.



En Billedstøtte lig, hvor Alt

Er udtrykt i den yndige Gestalt,

Og Sjælen klæber

Veltalende, men taus, ved stumme Læber:

Som denne blev, erkjender jeg med Lyst,

Dit Legems skjønne Former ene

Et Udtryk for den englerene

Og dybe Sjæl, der drømmer i dit Bryst.

Din Tales Aand forklares

Af Legemet, hvori din Aand bevares,

Saaledes som man tidt af Statuen forstod

En dunkel Indskrift paa dens Fod.



Ak, ingen Hemsterhuis interpreterer

Saa grundigt som det søde Smiil,

Der følger skamfuldt med din Tales Iil;

Og ingen Bentley dechiffrerer






Saa tydeligt en Paastands sande Grund

Som i et trofast Kys din Purpur-Mund.



Hvorofte, naar du med narcissisk Ynde

Fortabes i dig selv og nøler,

Imedens du fortæller hvad du føler,

Men glemmer hvad du vilde smukt begynde,

Og rødmer, standser, indtil jeg

Kan hjælpe dig saa smaat igjen paa Vei;

Hvorofte bli'er da denne Rødmen ikke

En sanddru Commentar,

Der giver mig den Mening, der skal stikke

I et saa godt som himmelfaldet Svar.



Hvorofte, naar du demonstrerer

Med Hænder og med Armene, men veed

Tilsidst aldeles ikke meer Besked,

Hvorom du selv saa heftigt disputerer;

Og lidt fortrydelig med et »ved Gud«

Forsikkrer mig, jeg hører aldrig efter

(Endskjøndt jeg passer paa af alle Kræfter)

Og bryder endeligt i Latter ud:

Hvorofte var da ikke denne Latter

Et Middel til at jeg begreb dig atter;

Hvorofte fyldte Smilehullet ud

Det Hul, der i din Tale gjorde Brud!






Og naar du lægger Fingeren paa Næsen

Og vil med Dybsind tolke mig en Ting,

Og jeg maa, lee - tilgiv mig! - ved Fadaisen,

Saa jeg i begge Siderne faaer Sting:

Saa er det denne Finger, denne Næse,

Der lader mig din skjulte Mening læse.

Dit Øie, dine Læber og din Mund,

Dit Bryst, din Nakke, dine faure Kinder,

Paa hvilke Rødmen stiger og forsvinder,

Saa tidt i Sjælens hemmeligste Grund

Et hurtigt Indtryk Herredømmet vinder;



Dit Anstgts ubeskrivelige Træk,

Der aldrig, selv ved stærke Lidenskaber,

Som Vrede, Frygt og Afsky eller Skræk,

En af Naturen tildeelt Ynde taber;

Din Tales udtryksfulde Klang;

Den Tone-Strøm, der sagtens Intet siger,

Men dog som Sprogets Melodiers Sang

Med Fløitens Vellyd fra din Læbe stiger;

Ja selv din lette, gratiøse Gang,

Hver lille Haandbevægelse, der giver

Dit Ord et Eftertryk, jeg ei beskriver,

Og din jomfruelige, ranke Væxt,

Er Commentaren til din Tales Text.






Men, ak! jeg maa bekjende, min Veninde!

At ofte, naar vi sammen discourere,

Og jeg fordybet vil studere

Dit Aasyns Træk, din Mening klart at finde,

Bemærker jeg for sildigt, at jeg har

Forelsket mig i Textens Commentar; -

Bemærker jeg, de lærde Noter dandse

Med saadan Skjønhed til den magre Text,

At jeg tilsidst er ganske som forhex't,

Og Intet uden Noterne kan sandse.