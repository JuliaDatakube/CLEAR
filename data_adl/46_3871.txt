Elise



Hjertet bløder, Taaren rinder

Ved dit Lig, du Salige!

Ak, paa dine blege Kinder

Visned' Livets lyse Lilie.



Medens Klagesange lyde,

Øjet ned i Graven seer;

Medens hede Taarer flyde,

Sænkes ned din kolde Haandfuld Ler.



Sjeldne Blomst i Jordens Dale,

Ak, du sank i Nattens Skjød! -

Men ti tusend' Sole dale,

Og ti tusend' gjennem Mørket brød.



Lyder gjennem Dødens Have

Den Opstandnes Almagtsord:

Bryder frem af tause Grave

Alle Sønner af den faldne Jord!



O som Morgenrøder svæve

Vi med dig,Elise, hen;

Vore gyldne Harper bæve

Hellig Andagt op til Frelseren.



Evigheden venlig vinker

Os til ædel Virksomhed;

Thi til Virksomhed kun skjenker

Himmelen sin høje Salighed.