PALNATOKEET SØRGESPIL






PERSONERNE:



Harald Blaatand, Konning i Danmark.

Svend Tveskiæg, hans Søn; Søekonning.

Fiølnir, Haralds Staller og Merkismand.

Palnatoke, Jarl i Fyen, Vensyssel og Bretland.

Palnir, hans Søn.

Bue hin Digre, hans Svogere, Bornholmere, Vesets Sønner.

Sigurd Kappe, hans Svogere, Bornholmere, Vesets Sønner.

Vagn Akisøn, hans Sønnesøn.

Sigvald Jarl, Strutharalds Sønner, Skaaninger.

Thorkil hin Høie, Strutharalds Sønner, Skaaninger.

Thorvald Vidførle, en Islænder.

Popo, Biskop i Slesvig.

Skofte, Kong Haralds Gangerpilt.

Arnoddur, Kong Svends Herold og Kiertesvend.

En Fangefoged.

Kæmper.



Handlingen foregaaer i Roskild. Tiden er 991.






FØRSTE AKT.

KONGENS HAL.

KONG HARALD.BISKOP POPO.



POPO.



Hvor fryder det mit Hierte, ædle Herre!

At finde Eder ved de gamle Kræfter.



HARALD.



Himlen skee Tak! Min Sundhed fattes intet,

Gid alt var i mit Rige sundt som jeg,

Saa skranted ei saameget, som nu skranter.



POPO.



Det er en Barnesygdom. Veed I ei

De Børn, som kues under Væxten, trives

Med Tiden bedst? den danske Christendom

End ligger som et nyefødt Barn i Vuggen;

Men lad den komme først til Kræfter, Herre!



HARALD.



Naar den er kommen fuldelig til Kraft,

Da er min Krop længst faldet hen i Muld.



POPO.



Saalænge Verden staaer, vil I erindres

Som Christendommens første danske Konge.






HARALD.



Hvo veed, om ei den nidske Efterslægt

Vil giøre selv mig dette Tilnavn stridigt?



POPO.



Umuligt, Herre! Tidens høie Røst

Kun taler Sandheds Ord; jeg forudseer

St. Harald eengang anraabt som en Helgen.



HARALD.



I lover meer, Herr Bisp! end I kan holde.



POPO.



Hvor var den Hersker, der med Kraft, som I,

Den gode Sag har vældig understøttet?

Hos Harald Klak, hos Gorm hin Rige, Frode,

Beundres ene kan den gode Villie;

Kong Erik lod sig døbe, det er sandt,

Han var Anschar en Ven, han bygte Slesvig

Den Kirke, hvor I satte mig til Bisp;

Men ak han faldt, som St. Sebastian,

For Hedningernes Pil! Først Eder blev

Det givet heldig at stadfæste Troen,

Og derfor meer end hine Kongers Navne,

End Ebbos, end Anscharii, Rimberti,

End Adalgars, end Unnis, Adeldags,

Vil Eders, fromme Harald! Funkle frem

Høit, fremfor alle Christendommens Helte.



HARALD.



Hvad bringer I fra Bisp Libentz i Hamborg?



POPO.



Først mange kraftige Velsignelser,

Velmente Raad, og faderlige Bønner.






HARALD.



Jeg har endnu en Slump tilovers af

Den Skok, han sendte mig med sidste Hilsen,

Og trænger ei saasnart igien. Hvad mere?

Spring over alt det andet, Præst! og lad

Os komme til det Vigtigste. Hvad siger

Mig Keiser Otho ved din Erkebisp?



POPO.



Den store Keiser har med Velbehag

Fornummet Eders Iver, fromme Konge!

For Christendommen; han forsikkrer Eder

Om varigt Huld, hvis saa I farer fort.

Fremdeles sender Eder Erkebispen

En Afskrivt af den pavelige Bulle;

Johannes, Christendommens hulde Fader,

Har sendt ham Pallium; sin Bispestav

Har Otho rækket ham med egne Hænder.

Saaledes er han nu stadfæstet i

Sit fromme Embed efter Adeldag,

Som Erkebisp i Hamborg og i Bremen

Og Christendommens milde Overhyrde

I Nord. Her seer I Bullen, Herre Konge!

Han rækker ham en Pergaments Rolle.



HARALD.



Hvad skal jeg med den Rolle Kragetæer?

Runer paa Skioldet kan jeg læse dig

Saa godt som nogen Skiald; men disse Snørkler

Forstaaer jeg mig ei paa. Tag det tilbage!

Jeg veed saa forud alt hvad det betyder:

Indskrænkning i min kongelige Magt!






POPO.



Uhindret har du Verdslighedens Arm,

Kun Geistlighedens styrer Erkebispen.



HARALD.



Retsaa! Eenarmet staaer jeg, det er Tingen;

Før havde Dannerkongen tvende Arme.



POPO.



Saa sømmer det sig ingen christen Konge

At tænke, ædle Harald! overlad

Den vilde Stoltheds Uregierlighed

Til Hedningen. Speil Jer i Hakon Jarl!

Saa vild en Helt han var, saa tog han dog

En Ladning Munke med til Norges Land.



HARALD.



Ja Hakon! Det er mig den rette Christen.

Og veed I ei, at neppe var han kommen

Paa Havet ud, før flux han kasted Munke,

Med Bøger, Vievandskar og Paternoster,

Ud over Bord; og at han bygger nu

Rundt sine gamle Templer op paa nye?



POPO.



Hvis saa er, vil han svede seent derfor

I Svovelpølen.



HARALD.



Nu! Det faaer saa være.

Jeg er en Christen, jeg er døbt! Nu vel!

Jeg breder ud den christne Tro. Saa er det!

Jeg nødes til det. Otho lærte mig

At indsee Tingen, med sit Sværd - Jeg var






Desuden stemt for Sagen førend han kom!

Og dit Mirakkel, Bisp, med Handsken, har

Stadfæstet mig i Troen. Lad saa være!

Og at paa denne Viis en Dæmning sættes

Mod disse Oprørsmænd, som vover at

Foragte Kongens Høihed, Overherskab;

At de skal brænde dygtigt for det hist,

Det glæder mig; kun at I ikke glemmer,

I gode Munke, Fyrstens Rettigheder.



POPO.



Du har ei mere trofast Underdan

End mig, og Klostrets fromme Brødre, Harald!

For christne Præster har du ei at frygte;

For Hedenskabets tøileløse Mænd

Desmeer, og fremfor alt, for Palnatoke.



HARALD.



Ham frygter jeg nu, Tak skee Gud, ei længer,

Thi han har brudt sin Hals paa Skaanes Bakker.



POPO.



Hvorledes, fromme Konge? Er det mueligt!



HARALD.



Hovmodig, trodsig, som bestandig, paastod

Han engang i et Drikkelag i Vinter,

At kunne løbe vel saa godt paa Skie

Som nogen Mand, ja bedre selv end Kongen;

Til Straf paalagde jeg ham ned at løbe

Ad Kullens Ryg; der har hans Dristighed

I Havet styrtet ham.






POPO

sukker.



Nu, det var vel!

Thi værre Dievel gik paa Jorden ei.

Han ægged Sønnen op mod Faderen,

Og han var Hedenskabets Marv og Næring.



FIØLNIR

kommer.



Tilgiv, Kong Harald, at jeg melder dig

Et ukiert Budskab: Svend, din Søn, er landet,

Har qværsat sine Skibe i Issefiorden,

Og giester her dig moxen i din Hal.



HARALD.



Den Uforskammede! Siig, kommer han

Med megen Magt? Thi skiøndt han er min Søn,

Saa nøder hans Ugudelighed mig

Bestandig at betragte ham som Fiende.



FIØLNIR.



Han er ei dragen slap paa Folk og Færsel,

Dog har vi intet end at ræddes for.



POPO.



Jeg gaaer. Gud styrke dig min ædle Herre!

Mit Blik afskyer at see Forhærdelsen.

Men dersom du vilst nyde hist Belønning,

Saa døv dit Øre for hans Røst, om Giften

Er nok saa sød! viis dig din Fromhed og

Din Krone værdig! Sønderriv de Baand,

Der vil foreene paa en syndig Maade

En christen Fader med en hedensk Søn!






FIØLNIR.



Jeg følger Eder min ærværdige Herre!

Popo ogFiølnir gaae.



SVEND TVESKIÆG

træder ind.



Hil dig, Kong Harald! høie Dannerkonge.



HARALD.



Hvad vilst du her? Hvor understaaer du dig

At trænge dig ind i min Hal, Svend Otho?

Har jeg for evig ei forbuden dig

At komme mig for Øine meer i Verden?



SVEND.



Saaledes pleied aldrig danske Konger

At hilse fremmed Mand i egen Stue.

At glemme Giestfriehedens skiønne Pligt

Blev anseet for en Skiændsel; Kongen viste

Sig venlig mod den Mindste som den Største.

Men det var Hedenskabets Sæd; nu tænker,

I alt man anderledes, som jeg mærker.

Nu er det fromt at qvæle Hiertets Stemme,

At glemme Blodets Pligt; nu kan en Fader

Selv hade sine Børn; det lønnes hisset

Jo med Lyksalighedens Palmekrone.



HARALD.



Forhærdede! hvad taler du om Pligt,

Som gandske glemmer hvad du est forpligtet

Ei blot din Fader, men din Overherre?






SVEND.



Min Fader har du aldrig viist dig Harald,

Min Overherre skalst du ikke være.



HARALD.



Hvo giorde til Statholder dig i Vigen?

Hvo gav dig trende Skibe, hundred Mand,

Til dine Røvertog? Hvo gav dig sex?

Hvo gav dig Skaanes Marker at bestyre?



SVEND.



Du, Harald! som en ussel, svag Erstatning

For hvad mig tilkom efter Fødselsretten.

Du sendte mig til Vigen og til Skaane,

For bort at fierne den Forhadte; gav

Mig nogle Skibe, for at vorde qvit mig.

Det kalder du nu Fadergodhed! Godhed!

Ha hele Norden kiender denne Godhed

Og seer dit Sindelag imod din Søn.

Du troer vel ei jeg veed, hvad hele Landet

Halv taler om forundret, halv med Tvivl?

At du vilst drage Arverettigheden

Fra mig, din Søn, til Thrugil Sprakaleg

I Jomsborg? Guder! saae man hidindtil

En Fader handle saadan mod sit Barn?

Naturen væmmes ved at troe derpaa,

Og giver de urimeligste Rygter

Sandsynlighed. Man mener rundt i Landet,

At jeg er ei din Dronning Gundhilds Søn,

At kun jeg er et Frillebarn, som fødtes

Dig af en Trælleqvinde; derfor kaldes

Jeg Svend: en Træl. Sligt maa jeg høre, døie!

Maa see hvorledes Uretfærdigheden

For mine Øine væbner sig; og skulde






Nu sidde stil med Hænderne i Skiødet?

Nei ved den staalbeklædte Asathor!

Jeg væbner mig; og har du plat forglemt

En Faders Pligter, nu saa er det billigt

At jeg forglemmer Sønnens, og itide

Mig reiser mod min græsselige Fiende.

Det er ei mig, men dig, der giver Verden

Et grumt Bevis paa unaturligt Had.



HARALD.



Hvad vil, hvad vil min Fiende i min Hal?



SVEND.



Med egne Øren høre, hvad mit Hierte

Afskyer at troe, Siig mig, har Rygtet Ret?



HARALD.



Du byder mig at tale, Ungersvend!

Om jeg nu taug?



SVEND.



Saa skriger meer din Taushed,

End Fenris Hyl.



HARALD.



Ha, Svend! jeg veed ret vel

Hvorfra din Opstand har sin Hovedkilde.

Bestandig hører jeg kun giennem dig

Den stolte Palnatokes Røst. Ha men

Dersom til ham du sætter end din Liid,

Da har paa Flyvesand du bygt dit Slot;

Den vilde Hedning aander ikke længer.



SVEND.



Og dersom du til Palnatokes Død

Din Trøst har sat, da est du trøstløs, Konge!






Thi Palnatoke har ved Valhals Hielp

Sit Eventyr bestaaet; om en Stund

Vil han med mine Kæmper hilse dig

I Kongesalen.



HARALD.



Palna- raser du?

Har ei han brudt sin stive Hals paa Skien?



SVEND.



Nei Konge! Palnatokes Kæmperhals

Er endnu heel, og kneiser vel saa stiv,

Som hidindtil.



HARALD.



Hvad var det Rygte da,

Som bragte mig det Budskab, at hans Skie

I Farten brast, at han var død i Havet?



SVEND.



Hvad Rygtet oftest er: Et Sandhedsfnug

Sendt i en Ladning let og vindig Løgn.

Den brast, hans Skie; saavidt har Rygtet Ret;

Men denne Skiens Bristen har forhindret

At Palnatokes stolte Hierte brast.

Thi, som han fløi afsted, og netop var

Ved Skraaningen, som førte ned mod Havet,

Da tørned Skien mod en Kampesteen,

Og Palnatoke faldt og rulled brat

Tilside ned i Dalen, snebedækt.

Da skyndte dine Vidner flux sig bort,

At bringe dig den kiere Efterretning:

Hans Drab. - Men Palnatoke lever, Konge!

Den Snilde lod sig bære ud for død

Hen paa sit Skib, og satte hurtig Farten






Til mig i Skotland, hvor jeg var paa Tog.

Nu giester han dig, sund og stærk som hidtil,

Med mig i Dag, i Roskild, paa din Kongsgaard.



HARALD.



Og har til Hævn nu ægget dig mod mig?



SVEND.



Vi kommer her som fredelige Giester.

Hvad fra i Dag skal skee, beroer paa dig.



HARALD.



Og hvad forlanger du?



SVEND.



Hvad du forlangte

Af Gorm din Fader, og hvad du erholdt:

En Part i Riget.



HARALD.



Du, en Hedning, Svend!

Religionens Fiende Part i Riget?



SVEND.



Gorm deelte Magten i sin Alderdom

Med dig, skiøndt han var Hedning, du en Christen;

Nu sømmer det sig omvendt dig at handle.

Lad Troen være Troe; det er en Sag

Hvorfor Enhver bør raade selv, ei Kongen.

Giør ingen Vold paa Landets gamle Sæd!

Paa Landets Vedtægt grunder sig dit Herskab.

Hvad dig til Drot har giort, giør mig til Arving,

Og til din Medhielp nu i Alderdommen.






HARALD

afsides.



Ha jeg forgaaer af Harm. Men jeg vil skiule

Mig til en bedre Leilighed mod ham.

Paa Ophavsmanden derimod, fra hvem

Det Onde kommer, vil jeg hævne mig

Endnu i Dag, saasandt jeg er en Konge.

Høit.



Da du est kommen hid, saa vær velkommen!

Hvad jeg fremdeles giøre skal for dig,

Beroer paa dine Handlinger herefter.



SVEND.



Jeg hører Palnatoke med mit Følge.



HARALD

afsides.



Ham skal min Harme træffe sikkerlig.

PALNATOKE.EN SKARE KÆMPER.



PALNATOKE.



Hil Dannerkongen i sin Hal.



HARALD.



Velkommen

Fra Heltedaaden, Toke! Som jeg hører,

Saa har du giort berømte Bukkespring

I Sneen, siden sidst vi taltes ved.



PALNATOKE.



Jeg har ei vægret mig at efterkomme

Dit Herrebud.






HARALD.



Men, som jeg hører, Frænde!

Ei skilt dig ved det paa den bedste Maade.

En Helt, der løber stolt paa Skie, som du,

Er det just ingen Hæder, ingen Ære

At takke latterlige Hændelser

For Seieren. Thi varst du falden ei

Paa Bagen, midt i Sneen, som en Pebling,

Saa varst du neppe kommen, som jeg hører,

Uplukket hiem fra dette Julegilde.



PALNATOKE.



Slig Spot kan ikke træffe mig. Jeg haaber

Hver billig Mand, som kiender Kullen, indseer

Nødvendigheden af et saadant Fald.

At dette Fald ei blev min Undergang,

Det takker Guderne jeg for. Du vilde

Ydmyge mig; jeg foretrak, som det

En Dannemand sig sømmer, Døden for

Ydmygelsen. Hvis ei med min Bedrift

Du est tilfreds, da prøv den selv; og kommer

Du bedre fra den, vel, saa kanst du spotte.

Forresten, da nu Sagen er forbi,

Saa lad den ogsaa være glemt, Kong Blaatand!



HARALD.



Hvad Blaatand? Væmmeligt er for mit Øre

Sligt Øgenavn. Hovmodig stolte Mand!

Det veedst du. Harald Gormsøn vil jeg kaldes.



PALNATOKE.



Tillad mig at jeg kalder dig Kong Blaatand.

Det er en gammel Ret for Dannerfolket.






At give deres Konger slige Tilnavn.

En Konge drømmer ofte sig en Gud.

Da er det godt, at Navnet altid raaber:

Du est ei blot en Askurs Søn, o Konge!

Men selv en Askurs Søn med Feil, som Andre.



HARALD.



Du est saa næsedierv, som hidindtil.

Dit Eventyr har endnu ei formaaet

At knække Dristigheden.



PALNATOKE.



Odin lade

Det aldrig komme dertil, at en sund

Og ærlig Danske glemmer Dristigheden.

Da pløie Gefion før det stolte Sielland

I Havet ned igien med sine Øxne.



HARALD.



At glemme, hvad du est din Herre skyldig,

Det kalder du en Dyd, saavidt jeg mærker.



PALNATOKE.



Jeg glemmer ikke, hvad jeg skylder dig,

Fordi jeg mindes, hvad jeg selv mig skylder.



HARALD

hidsig.



Min Ære gaaer for din.



PALNATOKE

rolig.



Din Ære vinder

Ved at beherske frie Mænd, ei Trælle.






At tale dierve Ord i Kongesalen

Var Brug fra Arrilds Tid.



HARALD.



Det vilde Væsen

Er just, hvad jeg forjage vil af Landet.



PALNATOKE.



Dumdristighed er vild, ei Dristigheden.



HARALD.



Altsaa, da du ved Drikkebordet sidst

Hovmoded dig og lod din egen Mund,

I Hallen, høit gientage dine Fortrin,

Da varst dumdristig du.



PALNATOKE

med undertrykt Fortrydelse.



Ei hidindtil

Blev for Vanhæder det betragtet, stundum

At see en Kæmpe med en ærlig Ruus.



HARALD.



Men hvad den Drukne paastaaer, veedst du vel,

Skal ædru Mand forsvare.



PALNATOKE.



Aldrig var

Min Tunge Hersker over min Forstand.

Klogskabentidlig gaaer fra Drikkelaget

Med Qvinderne, den skranter, maa tilsengs,

Den er af skrøbelig Natur, den modstaaer

Ei Miødens Kraft. MenSanddruheden, Herre!

Den vaager ud paa Natten, som en Mand,






Den drikker uanfægtet med den Bedste.

Og vinder alt i Kræfter, som den drikker.



HARALD.



Af drukne Folk og Børn skal Sandhed høres.

Ret saa. For Kongen er det ofte nyttigt,

Ved sligt et Gilde stundom at erfare

Det sande Sindelag, som ellers Listen

Forstaaer at holde skiult.



PALNATOKE.



Jeg troede stedse,

Naar Dannerkongen giested sine Kæmper,

Da var det for at lønne Mod og Troskab,

Ei for at speide fiendtlig efter Svig.



HARALD.



Alt som det falder! - Som jeg seer, saa har du

Din Bue med dig, og dit Pilekogger.

Ifald jeg mindes ret, saa roste du

Dig ogsaa dengang af: du kunde skyde

Vel fremfor alle Mænd, ja selv for Kongen,

Den Vidtberømte for sit Pileskud;

Est du endnu af samme Tanker, Toke?



PALNATOKE.



Hvad er det om min Mening dig at giøre?

Naar Danmarks Fiender komme, vil vi skyde;

Der kan vi kappes paa en ærlig Viis.



HARALD.



Nei, nei, du slipper ei saa let derfra.

Gientag din Pral! tilstaae i Ædruhed






For alle Kæmper: Skyder bedre du

End Dannerkongen? Bringer ingen Fare

Din Arm dig til at skiælve? Ingen Fare?



PALNATOKE.



Jeg praler ei.



HARALD.



Velan! saa siig det frem.



PALNATOKE.



Hvorfor gientage, hvad der alt er sagt?



HARALD.



Du staaer da ved dit Ord?



PALNATOKE.



Saa er min Vane.



HARALD.



Heel vel! - Dit sidstudviste Helteværk

Beviser ikke meget, vidner ei

Om sieldne Fortrin. Du slapst heel derfra

Kun ved en Slumpelykke, det var alt.

Det sømmer sig den vise Dannerkonge

At prøve sine Mænd, retfærdig stræng

At veie hvers Fortieneste. Du trænger

Dig stedse frem, du giver dig et Skin

Af den udmærkede, den sieldne Mand.

Velan! saa er det ogsaa nu fornødent,

At, ved en rask og usædvanlig Daad,

Du viser mig dit Fortrin fremfor alle.

Du est en dygtig Kæmpe, saa er flere,

Det giver intet Fortrin dig forud dem.

At du est mægtig, at du eier Land,






Beviser atter Lykken, intet Værd.

Thi er det nu nødvendigt, som du indseer,

Engang for Alvor ret at prøve da

Din Dygtighed; og for at kunne dette,

Har jeg udtænkt en Daad, som snart er giort,

Paa Stedet her, som Kongenselvkan see

Med egne Øine, som beviser ham

Hvad han forlanger, nemlig at du est

En usædvanlig, færdig Bueskytte.

Jeg seer din yngste Søn i dette Følge.

Du unge Palnir! træd i Hallen frem.



PALNATOKE.



Hvad har du udtænkt Harald?



HARALD.



Hvad du snart

Erfare skalst. Træd frem, du yske Svend!

Træd frem og knæl!



PALNIR.



Min Fader har mig lært

At kun jeg knæle skal for Guderne.



HARALD.



Knæl kun for Guderne! det kan behøves. -

Jeg lægger dette Æble paa dit Hoved.

Ifald din Fader, hist i Krogen der,

Dig skyder det med Pilen bort, og rører

Din guldbelokte Tinding ei, da skal

Han gielde for den bedste Skytte.



PALNATOKE.



Konge!






HARALD.



Men hvis han nægter det, da skal han gielde

Kun for en Praler, for en Løgner, og

Forvises Hof og Land.



PALNIR

knæler rask.



Ha, det er billigt!

Men det har ingen Nød. Han nægter ei

At lyde din Befaling, Herre Konge!

Min Fader praler ei, han lyver ei;

Hans Blik er skarpt, hans Arm er vis, hans Aand

Er stærk, hans Søn er uforfærdet. - Konge!

Du har en Guldring om den venstre Arm,

Jeg vædder strax mit Liv imod din Ring,

Ifald du vover det, at Pilen krummer

Et Haar ei paa mit Hoved.



HARALD

forundret.



Mener du?



PALNIR.



Du tør vel ikke vædde, Herre Konge?



HARALD.



Ifald saa er, skal Ringen vorde din.



PALNIR.



Der kan man see! Nu komme der mig Nogen

Og paastaa tiere fræk, at Harald Blaatand

Er nidsk og gierrig; jeg beundrer hans

Høimodighed. Skyd nu, min Fader! Skyd!






PALNATOKE.



Er det dit Alvor, Harald?



HARALD.



Palnatoke!

Jeg spøger sielden, mindst med dig.



PALNATOKE.



Velan!

Han lægger en Piil paa sin Bue, sigter paa Palnir, men holder af igien.



Velan! jeg skyder. Men ei her i Hallen.

Her falder Lyset skummelt, sparsomt ind

Ad disse smaae, bemalte Vinduesruder.

De brede Piller skygge mig formeget

I den paa munkeviis opførte Kongsgaard.

Her kan jeg ikke sigte. Reis dig Palnir!

Her dræbte jeg min Søn. Og vilde du

Kong Harald, see, hvordan uskyldigt Blod

Besudlede din Hal? Det blev en Plet,

Som ingen skarp med Aske blandet Lud

Udtvætte kunde. Rød den vilde brænde,

Og ryge fælt, naar Hanen goel om Natten,

Op efter Hævn. - I Gaarden staaer en Steen;

Nu er den kun en Bænk for dine Trælle,

Før var den Gudernes og Odins Alter.

Gak ud, min Søn, og knæl for denne Steen;

Lad Odin straale dig i Hiertet Haab,

Imens hans Dag dit Hoved rundt omstraaler;

Saa vil jeg skyde. Hvis du skulde falde,

Da synker du, et Offer paa hans Alter;

Hils ham fra Palnatoke, fra din Fader,

Og læg et Hynde paa den lange Bænk






Tilrette ved din Side, naar jeg kommer. -

Dog haaber jeg, det har vel ingen Nød.



PALNIR.



Hvad Nød? Det er en heel uventet Lykke.

Den skaffer mig Kong Haralds gyldne Ring.

Glem ikke Væddemaalet, Konge!



PALNATOKE

kysser ham.



Nu

Gaae da min Gut!



PALNIR.



Glem ikke Væddemaalet!

Han gaaer.



HARALD

spodsk.



Du est jo jo hiertegreben, stærke Helt!



PALNATOKE.



Ei alle Fædre hade deres Sønner,

Jeg elsker min meer end mit eget Liv.

Staaer du endnu bestandig ved dit Bud?



HARALD.



Hvad jeg har sagt, det veedst du; dvæler du,

Da skalst du være min og Hvermands Nidding.



PALNATOKE

bister.



Det vilde Palnatoke nødig være,

Ei for sin Søns, for sit, og Kongens Liv.






Han tager endnu en Piil af sit Kogger og stikker i Barmen, derpaa lægger han an ud af Vinduet.



Grimslagen har du giort mig, det er vel!

Jeg skyder aldrig bedre, end naar Blodet

I mine Aarer koger. - Rolig her!

Staae stille med dit Hoved, Dreng! derude.

Nu skyder Palnatoke Mesterskud.

Pilen flyver fra Strængen.



SVEND.



Thor være lovet! Truffet!



HARALD

mørk.



Truffet?



MÆNGDEN

slaaer paa Skioldene.



Truffet!

Hil Palnatoke! Danmarks bedste Skytte.



PALNIR

kommer ind og falder i Faderens Arme.



Seer du, det havde ingen Nød, min Fader? -

Min Guldring, Konge!



HARALD

forbittret.



Ha hvad Guldring?



SVEND.



Harald!

Den har du lovet ham, som Hvermand hørte.






HARALD

kaster den til ham.



Saa tag den! - Men endnu et Ord om Tingen.

Jeg saae, du stakst en Piil i Barmen nylig,

Kort før du skiødst den anden mod din Søn;

Hvad skulde det betyde, Palnatoke?



PALNATOKE.



Ifald min Søn var bleven dræbt af hiin,

Var Dannerkongen bleven dræbt af denne.



MÆNGDEN

slaaer paa Skioldene.



Et dristigt Svar. En opbragt Fader værdigt.



HARALD

med indædt Forbittrelse.



Jeg skaaner den Fortørnede! - Velan,

Du har beviist dig som en dygtig Skytte.

For Een der skyder sikkert saasom du,

Var dette Bud ei nogen haard Befaling.

Saa lad da dermed Sagen være glemt.

Tilbords! Min Fiende den, som ikke følger.

Alle følge Kongen. Palnatoke bliver tilbage.



PALNATOKE.



Din Fiende den, som ikke følger. Vel.



PALNIR

som seer sin Fader dvæle, vender om igien.



Min Fader!



PALNATOKE.



Naar du ser, at Kongens Mænd

Begynder ind at slumre over Hornet,

Da skynd dig hen til Sigvald Jarl, til Thorkil






Hin Høie, Bue Digre, Thorvald

Vidførle, og til Sigurd Kappe; siig dem:

Jeg venter dem i Aften i mit Huus,

Naar Nadveren er endt.



PALNIR.



Heel vel, min Fader!



PALNATOKE.



Og følg nu Kongen. Ogsaa jeg skal komme.

Palnir gaaer.



PALNATOKE

støtter sig grundende til sin Bue.



Det er besluttet! Der skal sættes Dæmning

For denne lumre Munkepest fra Syden.

List, Nidingsværk og Tvedragt, som en Gift,

Har alt begyndt at bryde ned, o Danmark!

Din Kæmpestyrke. Men endnu er Tid.

Jeg veed en Modgift, ja jeg veed en Modgift.

Flink, raske Styrmand! Bølgen slaaer paa Dækket,

Og Vinden klapprer i det brustne Tougværk,

Nu gielder det med vældig Haand at styre

Det stærke Roer i Nattens Skum.

Grunder et Øieblik og siger betænkelig.



Men hvis

Nu Stormen hele Skibet slog i Qvag? - -

Begeistret.



Saa redder jeg de danske Ædelstene,

Den bedste Rest, og svømmer bort dermed,

Og planter Siellands Heltekræfter om;

Hvad Sielland var, da vorderUsedom;

Det gamle Leire sank, men vi skal seire,

OgJomsborgvorde skal det andet Leire.




ANDEN AKT.

PALNATOKES HUUS.

PALNATOKE.BUE HIN DIGRE.

SIGURD KAPPE.THORKIL HIN HØIE.

SIGVALD JARL.THORVALD VIDFØRLE.



SIGVALD.



Ja, vi vil slaae for Svend som gode Kæmper,

Og støde Harald fra den Kongestol,

Som han vanærer med sit Nidingsværk.



PALNATOKE.



Hellig er Kongen, hellig er hans Magt,

Naar Skiæbnen kalder ham ved Fødselsretten,

Naar Folket ham har valgt, naar ved Misgierning

Han ei vanærer sig, hellig er Kongen.

Saaledes er det ei med Harald Blaatand.

Han dræbte Knud Dan-Ast, sin ældre Broder,

Gorms ædle Søn, og bragte hiem fra Bretland,

I Stedet for en Seir, sin Broders Liig -

Saaledes blev han Konge! For at tækkes

Sin Moder lod han Christensindet; først

Da Popo giorde Kunster med sin Handske,

Fandt han sig overtydet, lod sig døbe -

Saaledes blev han Christen! Hvad der driver






Ham til at understøtte Pavens Sag,

Er Iver ei, er Fromhed ei, det er

Uværdig Frygt for Othos Overmagt.

Ha Godfrid skulde reise sig i Graven,

Den stærke Helt, som satte Carl den Store

En sikker Dæmning, Carl den Vældige,

Som Obotritter, Friser, Saxer tvang,

Som giorde Fordring paa det tydske Rige,

Som trued selv at gieste Carl i Achen. -

Dog vi vil ikke klynke her som Qvinder,

En Mand maa tage Tingen som den er.



SIGVALD.



Ret saa, min Ven! faer fort, hvad er din Mening?



PALNATOKE.



Harald forkaster Rigets gamle Love,

Han vil betage Svend sin Fødselsret;

Saaledes opstaaer nu indbyrdes Krige.

Det er det Værste; men dog det, hvorpaa

Kan hurtigst raades Bod. Men hurtig maa

Det ogsaa være, thi fortærer Tvedragt

End længe Landets sidste Marv, saa kommer

Otho fra Tydskland, Erik hist fra Sverrig,

Og Hakon Jarl den Listige fra Norge,

Vi stride da - som Kæmperne for Rolf -

Og Danmark synker i sit Blod.



THORKIL.



Ha det

Forbyde Thor!



PALNATOKE.



Det vil han, mine Brødre!

Ved os, og alle vakkre Dannerkæmper.






De høie Guder kommer ikke selv,

De virke giennem Mennesket; velan

Saa lad os vise, hvordan vi besiæles

Af Asathor, af Odin, Tyr og Vidar.

For den, der drives af Retfærdigheden,

Er Baldur ikke død; saaledes styrker

Os alle Valhals Guder.



THORVALD.



Palnatoke!

Hellig Begeistring taler af din Mund.



PALNATOKE.



I gode Brødre!KraftogFromheder

De tvende Lys, som bør bestraale Livet.

Kraft skinner som en Sol, ved Dagens Tid,

Og kalder med sin stærke Sommerstraale

De skiønne Blomster af det døde Muld.

Fromheden lysner som den blege Maane

Paa Urten, giver den sin Yndighed,

Sit største Tække. Disse Lys maavexle.

Thi brænder Solen evig med sin Lue,

Da vorder Urtegaarden til en Ørk

Og Helten til en Blaamand; skinner Maanen

Bestandig med sin fromme, matte Flamme,

Da svinder Livets Kraft, og Mennesket

Er alt et Spøgelse, der pusler om

Blandt Nattens tause Grave før sin Død.



THORVALD.



Der har du skildret os med raske Træk

Det vilde Hedenskab og Pavens Lære.






PALNATOKE.



Hil Tiden, naar engang den lumre Dag,

Den kolde Nat sig frugtbarluttrertil

En frisk livsalig Morgen-Aftenrøde!

Dog den oplever ingen her. Velan,

Saa lad os handle i det mindste saa,

At Morgen-Aftenrøden, naar den kommer,

Kan smile hen paa vore Bautastene.



BUE.



Ha Palnatoke taler som en Skiald!



PALNATOKE.



Den gamle Tro er artet ud, er vild.

Men hvordan bruge disse skumle Munke

Den Lære, som de nu vil brede ud?

Blot som et Middel til at trænge sig

I Danmarks Egne, til at dræbe Landets

Selvstændighed, at giøre det afhængigt

Af Tydsklands Keiser. Odins gamle Lære

Den gik fra Norden ned til Syd; da lærte

De vilde Saxer, Vender, Obotritter

Og Bretland, hvad de skulde troe og tænke

Af os; da gik det stærke Sandheds Lys

Fra Upsal, Leire, Trondhiem. Nu til Giengield

Skal Legen spilles omvendt. Gaaer det fort,

Saa taber meer og meer sig Landets Kraft,

Og Norden døer, den værste Død af alle.

Ei dræbt ved Sværdets pludselige Slag,

Men langsomt skrantende paa Bænkehalmen

Døer Danmark Straadød, synker ned til Hel.






BUE.



Ha Palnatoke!



PALNATOKE.



Hvad har giort det muligt?

Hvad giør det muligt for det kiælne Syd

At trænge sig i Norden ind? Kun Norden.

Vi spilde vore Kræfter. Overalt

Behersker Danmarks Helt Europas Riger,

Og dog maa Danmark skiælve for sin Tilstand.

Hvad hielper det, at Regnar Lodbrog tvang

Det vilde Bretland? at Biørn Ironside

Med Hasting raabte, da de havde tvunget

Det stolte Frankrig, brændt Paris: Nu lad os

Gaae ned til Rom, og seire der som her?

At Rolf har stiftet Normandie? At Biørn

Constantinopels Forstad brændte? Hvad

At Luna blev i Velskland undertvunget,

Og at de største Stæder plyndredes

I Spanieland? Hvad gavner det os selv,

At Orvarodd har grundet Ruslands Vælde

Paa danske Væringer? at hisset fiernt

I Afrika den barske bistre Blaamand

Blev hvid af Skræk, naar Nordens Sværde klang?

Her synge Sydens Munke længer ei:

»Frie os, o Gud, fra Nordens Helterasen!«

Hvad gavner det!



BUE

hæftig.



Nu ja, hvad gavner da?

Siig det i Hast, at vi kan vide det;

Thi retnu taber jeg Taalmodigheden.






PALNATOKE

rækker ham og Sigvald Hænder.



EtForbundgavner, mellem Dannerhelte.

EtindreForbund; ei paa Biers Viis

En Flok, der sværmer vildt i fremmed Hauge;

En Muur af Jern, reist paa vor egen Grund,

Paa Oldtids Kraft, Samdrægtighed og Mod;

Og naar den fast, urokket, vældig staaer,

Skal ingen sydlig Argelist den styrte.



SIGVALD.



Ha Frænde! jeg begynder at forstaae dig.



PALNATOKE.



I Korthed: Den indbyrdes Krig maa endes,

Og Svend maa sidde fast paa Kongestolen.

Men det er ikke nok, at redde Riget

Fra Døden; Legemet maa siden styrkes.

Svend er min Ven, min Fostersøn; hvad jeg



Har giort for ham, det veed I.



Han skal see

I mig en trofast Støtte. Men hans Mand

Det vil jeg ikke være. Alle vi

Nedstamme her fra kongelige Fædre,

Som Svend; før Gorm den Gamle hele Landet

Sig undertvang, var Toke Underkonning

I Fyen, og Veset paa Bornholm; Strutharald

Er det endnu i Skaane. - Vakkre Thorvald!

Du est en Bondesøn, men dine Dyder,

Din Sindrighed, Bereisthed og Forstand

Har giort dig værdig til at gaae i Lag

Med Keiseren i Achen. Nu velan!

I veed Miseco, Polens Herre, gav

Mig Øen Usedom til Lehn med Jomsborg.






Alt har den svenske Styrbiørn lagt en Grundsteen,

Men der maa bygges meer paa denne Steen.

Saa hører mig: Paa Søemagt grunder sig

Vor største Vælde; thi den danske Mand

Er engang nu en Søefugl; Ægir er

Hans milde Gud, og Havets Døttre siunge

Paa skumbeklædte Bølger lydt hans Roes

Ved alle Strande. Dertil har ham Gud

Nu engang skabt; og uforgiængelig,

Som selv Naturen, er ham Gaven fra

De evige Guder. Brænde kan en Røver

Stundum hans Snekker eller stjæle dem -

Hvad siger det? I Skoven voxer Egen,

I Bjerget blinker Malmen! Han har Arm

Og Øxe til at bygge andre nye,

Og vore Øer har den Eviges Haand

I Havet kastet, paa det Kiølen let

Sit stolte Element kan atter finde.

Den er en Træl og vel sin Tilstand værd

Som vilde feig i Nøden nu forsage.

Staaer sorte Skyer paa den danske Himmel,

Vel, vi vil ei fortvivle; vi vil handle

Med mandig Styrke! Derfor agter jeg

I Jomsborg hist med Eders Hielp at grunde

Et Sømands Forbund, stærkt og stolt og frit,

Som skal beherske Østersøens Bølger,

Og hvor vi yttre vil den Heltekraft,

Til Landets Fordeel, inden egne Grændser,

Som før de vilde Brødre spildte bort

Paa fremmed Grund. Hvo nu vil være med,

Den lade Skioldet klinge Bifalds-Klang.

Alle Kæmperne, undtagen Thorvald, slaaer paa Skioldene med deres Sværd.






PALNATOKE

gaaer hen i Baggrunden og aabner en Loftsluge.



See Solen staaer alt over Kattegat

Og straaler henad Issefiordens Bølger

Til vore Skiolde. Dette Tegn er godt!

Thi det betyder, at vor Heltedaad

Skal pryde Bølgerne som Solens Purpur.

Vagn Akisøn kommer hurtig ind, fulgt af Palnir.



VAGN.



Ha hvad er dette Farfar? Som jeg hører,

Saa stifter I et Heltesamfund her,

Og jeg er ikke med?



PALNATOKE.



Vagn, raser du?

En Dreng paa tolv Aar!



VAGN.



Naar jeg alt paa tolv

Kan kappes mageligt med Een paa atten,

Hvi skal da Palnir foretrækkes mig?



PALNATOKE

til Bue afsides.



Stil ham tilrette, Svoger! thi du est jo

Den Eneste, som er istand at tæmme

Den unge Biørn?



BUE.



Lad mig kun raade, Toke!

Jeg veed det rette Greb at ta'e ham paa.

Høit.



Hør Vagn! saa fremt du ikke søger Dørren,

Saa kommer der du ud af Vindveslaagen.






VAGN.



Mig vilst du kaste ud af Vindveslaagen?



BUE

opbragt.



Ja det vil jeg, du Ulveunge!



VAGN.



Du?



BUE.



Saa at du aldrig meer skal kræve Kage

Fra denne Dag.



VAGN.



Det vil vi see.



BUE.



Det skalst du.

Han griber Vagn om Livet; denne sætter sig kiek til Modværge, men trænges dog alt meer og meer hen i Baggrunden af Bue til Laagen, hvor han støder ham ud.



Saaest du, det lod sig giøre, Mimringtand?



PALNATOKE.



Ha Bue! raser du? det var dit Alvor!

Fra andet Stokværk.



BUE

fatter sig.



Den fordømte Dreng!

Han giør mig altid hidsig.



THORVALD.



Du har dræbt ham.






BUE.



Saa kiender du ham ikke ret. Han døer

Ei af saalidt. Han falder som en Kat

Bestandig ned paa Benene; den Idræt

Har vi alt prøvet meer end engang sammen.



PALNATOKE.



Men aldrig fra saa høit et Sted. Ha Bue!

Jeg frygter for din Uregierlighed.



BUE.



Det er nu engang min Natur; den bruser;

Min Ven behøver ei at frygte for den.



PALNATOKE.



Er Vagn din Fiende da?



BUE.



Den Ulveunge

Veed alt for vel, han er min Kiæledægge.



THORVALD.



Du kiæler for ham paa en egen Maade.



BUE.



Han kommer nok, som sagt; thi brak han Halsen

Blot ved at falde udaf Vinduet

I Fredens Tid, saa var han ikke værd

At stamme ned fra Veset paa Bornholm.



THORVALD

urolig.



Jeg vil gaae ned og see -

Han gaaer.






BUE.



Lidt hidsig er jeg,

Dog kan jeg tæmme mig, naar jeg faaer Tid.

Kun at jeg ikke faaer Bærsærkegang,

Da kiender jeg ei længer Ven fra Fiende.



PALNATOKE.



Du est et Hekla, Bue! vild og rædsom.

Dog var det ikke godt for Nordens Ære,

Hvis Ilden ulmed under Isen ei.

Vi skal vel tæmme dig.



SIGURD.



Vi har den Maade,

At klemme ham blandt Skiolde, naar han fnyser.



PALNATOKE.



Ifald kun Vagn -



BUE.



Han kommer nok; med mindre

Han mod Formodning skulde brukket Halsen.

Men hvis saa er, da skal han aldrig gielde

Fra nu af længer for min Søstersøn.

Thorvald kommer med Vagn.



ALLE.



Der er han atter!



BUE.



Naa! det var din Lykke.

Hvi komst du ikke strax?



VAGN.



Det spørger du,

Som styrted mig af Laagen ud, fordi

Jeg kom den første Gang?






THORVALD.



Jeg bringer ham. - -

I saae mig nylig ikke slaae paa Skioldet

Ved Palnatokes Forslag, Venner! Troer

For alting ei, at det var Utilfredshed.

Mit Hierte slog, som det bestandig giør,

Naar denne vise Helt begeistret taler.

Men kiere Brødre, vakkre Dannerhelte!

Tillader mig nu frit, at ogsaa jeg

Maa yttre egen Daad og Villie her.

Jeg kan ei tage Deel i Eders Forbund.

Til dette Forbund hører sielden Styrke,

Og Lyst til Krig. Det har mig Nornen nægtet.

Forskiælligt deelte Himlen sine Gaver.

Nogle blev givet vældig Handlekraft,

Andre fik ei den rige, bedre Deel;

Til Giengield skienkte Himlen dem et aabent

Og trofast Hierte, Evne til at skatte

De Andres Virksomhed. Blandt dem er jeg.

Fra Barnsbeen var min Lyst at læse Sager,

At høre Eventyr i Borgestuen.

Da jeg blev større, drev min Videlyst mig

Fra Island rundtomkring i alle Lande.

Saadan henrinder frydeligst mit Liv.

Jeg kan ei binde mig til enkelt Sted.

Svend har mig fængslet med sin Venlighed;

Han er min Ven; saalænge Lysten lader

Mig blive her, forbliver jeg hos ham.

Og haaber I mistyder ei mit Afslag.



PALNATOKE.



Nei Thorvald, nei!






THORVALD.



At du har holdt mig værdig

At tage Deel i dette Stifterlaug,

Det hædrer, rører mig. Din Oversigt

Af Landets Tilstand har husvalet mig.

Jeg takker dig! Men du vil ei fortørnes,

At frit, som det en nordisk Mand sig sømmer,

Jeg siger dig mit Hiertes Mening her.



PALNATOKE.



Det smerter mig at miste dig, min Thorvald!

Men du har Ret. Gak du med Baldur, brave

Retskafne Ven!



THORVALD

smilende.



Naar nu jeg træder ud

Af Lauget, er en ledig Plads. Jeg tænker,

Vagn Akisøn har viist sig dygtig til den.

Den unge, vilde Løve kan I bruge,

Og han vil nytte Eder meer end slig

En fredelig og stille Mand, som jeg.

Thor styrke Eders Daad, og signe den!

Han gaaer.



SIGVALD.



Naar han har alting hørt, saa gaaer han bort.



THORKIL.



Et braadent Sværd, ved Thor!



BUE.



Vil undgaae Legen,

Hvor ei det gielder Fingrene, men Liv

Og Hals.






VAGN.



Et Qvindehierte!



PALNATOKE

vred.



Stille Dreng!

Om og din Krop er alt fuldvoxen, stærk,

Skalst du dog nyde mange Skiepper Salt,

Før du forstaaer at dømme om en Mand,

Mindst om en Thorvald. Sigvald! overil

Dig ei, udstødte Ord er vendingsløse.

Jeg kiender ham, har ofte seet ham stride,

Hvor han sin Fiende Stykke gav for Stykke,

Raat for Usødet. Men det er vel sandt,

Langt meer han glimrer fra en anden Side.

Ingen i Nord er saa berømt, som Thorvald,

For Godhed, Trofasthed og Hielpsomhed.

Alt, hvad i Strid han faaer til Bytte, deler

Han blandt de Fattige, løskiøber Fanger

Og klæder dem. Man vise mig en Christen,

Der staaer i milde Dyder over ham.

Hvo derfor være vil min Ven, han troe mig:

Det er en Hædersmand.



BUE.



Velan, vi troe dig.



PALNATOKE.



Tit rækker did den milde Dyd, min Frænde!

Hvor Spydet er for kort. Læg det paa Hierte.

Men det er Tid, at ende denne Sag.

Han henter et Skiold.



Her har jeg kortelig optegnet for

Vort Laug de første Love. Deres Indhold






Er, at vi stifte vil et Manddomsforbund,

Der vorde skal den faste danske Stok,

En Sømagt mellem Dannemænd i Jomsborg;

Hvor Løgn og Svig, Bagtale, Tvedragt skal

Forbandet være, og hvor ingen Qvinder

Maa bringes inden Byens Mure.



VAGN.



Hvad?

Slet ingen Qvinder?



BUE.



Est du qvindesyg,

Saa gaa igien, hvorfra du kom.



VAGN.



Men ude

Skal vi dog ikke holde os, som Munke,

Fra Qvindesamfund?



PALNATOKE.



Der er hver Mand fri.

Jeg eier selv en trofast Viv i Bretland.

Men ind i Jomsborg maa de bringes ei.

Vort Samfund grunder sig paa enig Styrke,

Og Blødhed kommer kun fra Qvinderne.



BUE.



Det var et Sandheds Ord, et Viisdomsord.



PALNATOKE.



Alt hvad i Krigen vindes, deles lige.

En Formand kun maa føre an i Krigen,






Maa pleie Retten. Det var listig Hyklen,

En smaalig Omvei, hvis jeg satte Valget

Til Eder, thi jeg veed, I vælge mig.

Jeg er den Ældste, og den Mægtigste;

Og jeg er Stifteren.



ALLE.



Du est vor Formand!



PALNATOKE.



Saa sværger da, i det I vende Sværdet

Mod Runerne paa Skioldets Love her,

At I vil holde dem, som vakkre Helte.



ALLE KÆMPERNE

drage deres Sværd og vende Oddene mod Skioldet.



Vi sværge!



PALNATOKE.



Sværger her med mig, at vi

Vil hielpe Svend paa Danmarks Kongetrone.



ALLE.



Vi sværge!



PALNATOKE.



Sværger endelig tilsidst,

At vi vil grunde en selvstændig Stat,

Et Bolværk imod Sydens Argelist.



ALLE.



Vi sværge!



PALNATOKE.



Vel! Det var den tredie Eed.

Odin har hørt den, thi hans Straaler smile.






Nu følger mig i Borgestuen, Venner!

Der vil vi tømme fro det store Miødhorn

Til Edens Hæder og Bekræftelse,

Mens Sigurd synger os en Kæmpevise.



SIGVALD.



Ja, Sigurd være skal vort Jomsborgs Skiald.



BUE.



Jeg skulde ikke rose ham, han er

Min Broder, men han har en Stemme, som

En Biørn i Skoven; mens han synger, maa jeg

Bestandig drikke.



PALNATOKE.



Ret saa, vakkre Bue!

Den, som ei svigter ved det fulde Bæger,

Han svigter heller ei, hvor Hildur leger.

De gaae.

EN PLADS I SKOVEN.

Morgen. Kong Harald i Forgrunden med Skofte, sin Gangerpilt. I Baggrunden seer man en talrig Skare Mennesker, spændte for en stor Kampesteen, hvilken de langsomt drage over Skuepladsen.



HARALD.



En herlig Morgen!



SKOFTE

gnider sine Øjne.



Hvis den kun ei faldt

Saa tidlig ind paa Dagen.






HARALD.



Est du søvnig,

Hvad vilde du da med?



SKOFTE.



Du har fortalt

Saa meget om det Minde, du vil sætte

I Leireskoven, for din Fader Gorm

Og for din Moder Tyra, saa jeg tænkte

At see et Underværk.



HARALD.



Og er da ikke

Hiin store Steen, som blot mit Bud bevæger,

Heel kongelig?



SKOFTE

gaber.



Heel kongelig? Maaskee.

Jeg veed ei ret, hvad der er kongeligt.

Du spænder dine Undersaatter for,

Som Stude, til at slæbe dine Byrder.

Hvis det er kongeligt -



HARALD.



Du est en Giek.

Der kommer Fiølnir! han forstaaer det bedre.



FIØLNIR

kommer.



Hil Dannerkongen!



HARALD.



Tak, velkommen Fiølnir!

Du seer mig ved mit Arbeid. Dette Minde






Skal giøre Gorm udødelig, og vise

Hans Søns Taknemlighed for Efterverden.

See! denne Steen stod alt trehundred Aar

Ved Issefiordens Indløb; mangt et Skib

Er brustet mod dens haarde Barm i Stormen.

Jeg har ved Bønder og ved Trælle ladet

Den bringe hid paa Land, og drage fort.

Ei noget Dyr, blot Mennesker har ført den

I Leireskoven ind, til Kongens Minde.

Siig, saaest du nogentid en større Byrde

At drages bort ved menneskelig Kraft?



FIØLNIR.



Ja Herre! jeg har seet den, som var større.



HARALD.



En større Klump ved blotte Manddoms Kræfter?



FIØLNIR.



Nys saae jeg Svend, din Søn, paa Leirething

Fra dig til sig at drage Danmarks Rige;

Døm selv nu, hvilken Klump der var den største.



HARALD.



Hvad siger du?



FIØLNIR.



Du meente, Svend var kommen

Med fire Skibe blot?



HARALD.



Er det ei saa?






FIØLNIR.



Nys meldte Eivind Skeira: Palnatoke

Har efterladt med Svend en talrig Flaade

Ved Samsøe; Han har talt, foruden Holke,

Foruden Espinger og mindre Snekker,

Tyve Dromunder, fyrgetyve Knurrer.

Et andet Budskab melder os fremdeles:

Ved Ringsted samler sig en Hær for Svend.

I Nat har Palnatoke havt et Møde

Af Kæmper i sit Huus; Svend Otho nu

Gik nys ombord til Samsøe, og paa Thinget,

Ved Stranden, svor ham Hedningerne Troskab.



HARALD.



Hvad bringer du mig for et Rædselsbudskab?



FIØLNIR.



Hvert Ord er Sandhed, Herre! Væbne dig!



HARALD

raaber:



Lad Stenen staae! Til Vaaben alle Mand!

Nu gielder det, at vise Mod og Troskab.

Lad Stenen staae! Jeg har fra Danmarks Hav

Maaskee hidslæbt den til min egen Grav.

Han iler bort med sit Følge.




TREDIE AKT.

PALNATOKES HUUS.

PALNATOKE.PALNIR.



PALNIR



Ha Stilstand! Og min Fader her som Gidsel!



PALNATOKE.



Det var det værste Puds, den Listige

Os kunde spille. Vi var ham for stærke,

Thi kiøler han vort Mod med Langsomhed.

Nu røres inderligt hans Faderhierte

Ved slig en Krig imod sin egen Søn;

Nu vil han see, hvordan til Begges Fordeel

Al Tvedragt endes kan, foruden Blod.



PALNIR.



Ha skal da Argelisten med sin Omvei

Bestandig qvæle Helten, som en Slange!



PALNATOKE.



Forsigtighed vanærer ingen Mand.

Svend er med sine Gidsler reist til Samsøe.

Jeg har jo mine Heltebrødre hos mig.

Hvi frygte? Med en lille Flok, som den,






Slaaer jeg mig giennem Haralds Leiesvende,

Hvis det skal gielde, Palnir!



EN SVEND

kommer og melder:



Biskop Popo!



PALNATOKE.



Du seer, jeg har alt fornemt Munkeselskab.

Ham vil jeg have dog min lille Spøg med,

Den sledske Præst! Jeg gietter hvad han vil.

Han har alt meldt sig for en Time siden.

Gak ud med Svenden, Søn! og naar jeg slaaer

Paa Skioldet, kom igien; og bring med ham,

Hvad du vil see, jeg har tillavet Bispen

Paa Arnestedet.



PALNIR.



Det skal skee, min Fader!

Han gaaer med Svenden.

Biskop Popo træder ind.



POPO.



Det undres Eder vist, min tappre Herre!

At over denne Tærskel Biskop Popo

Tør vove sig.



PALNATOKE.



Hvi saa, min fromme Herre?

Troer I, jeg holder selv mig for en Ulv,

Jer for et Faar, og denne Stue for

En Morderkule?



POPO.



Nei, jeg veed I er

En ædelmodig Helt, og kommer freidig.






PALNATOKE.



I taler jo, som om I havde giort

Et farligt Tog, Herr Bisp! til Biarmeland.



POPO.



Jeg kiender Eders Hierte, Jarl! I kan

Ei være Christendommen fiendtlig sindet.



PALNATOKE.



Dertil behøves ikke meget Kiendskab.



POPO.



I strider ei af Had mod Christendommen,

Men for at ende Landets indre Krig,

Og for at hielpe Svend til det, som Ret er.



PALNATOKE.



I siger Sagen, som den er, Herr Bisp!



POPO.



Hvo ønsker ikke denne Tvedragt endt?

Deri maa Christ og Hedning være enig.

Alt blinkte Sværdet, draget af sin Balg,

Da greb jeg dristig omkring Haralds Arm,

Og hindred Barnemordet.



PALNATOKE.



I er Aarsag

I denne Stilstand?



POPO.



Jeg, og ingen Anden.



PALNATOKE.



Det kan jeg ikke takke Eder for.

Det korte Onde er det bedste Onde;






Og dette gamle Saar vil aldrig læges,

Før en frimodig og veldædig Kniv

Har skaaret Ædderbylden bort, som buldner.



POPO.



I mener: under denne løse Vaklen

Kan intet trives?



PALNATOKE.



Ja, det er min Mening.



POPO.



Min med, Herr Jarl! I troer: om ogsaa Harald

Nu slutted et Forliig med Svend, sin Søn,

Saa havde det dog ingen Varighed

Med dette Venskab.



PALNATOKE.



Jeg formoder det.



POPO.



Jeg med, Herr Jarl! Thi hvad der bygges kun

Paa Sand, det blæser om ved første Vind.

I mener: Danmark have maa en Herre

Med Manddomskraft, med Heltemod og Viisdom,

Hvis Landet blomstre skal, som hidindtil.



PALNATOKE.



Jeg har den Tro.



POPO.



Jeg har den samme Tro.

Fra denne Synspunkt er vi Troesforvandte. -

Det er jo underligt, hvordan vi Tvende

I mange Punkter stemmer overeens!






PALNATOKE.



Jeg finder selv det ubegribeligt.

Dog det maa være vel en Misforstand!



POPO.



Nei, nei, Herr Jarl! vi stemme mere sammen,

End I vil troe. Hver paa sin egen Maade.

Vi drives Begge dog af Eet, det er:

Af Iver for den gode Sag, af Retfærd.

I er den første Helt blandt danske Kæmper,

Jeg er den første Præst blandt danske Christne.

I strider ei af Had mod Christendommen,

Men for at bringe Ro og Kraft i Riget;

Jeg holder mig til Harald, ei fordi

Jeg hader Svend, men kun fordi jeg nødes

At gribe til den første, bedste Støtte,

At dog det spæde Blomst kan finde noget

At vinde Stilken til. Hvis ei Svend Tveskiæg

Foragted Christendommen, maatte jeg

Saavel som nogen brav, forstandig Mand,

Langt heller ønske Dannemark en Konge

Med Ungdomskraft, end En, som gaaer i Barndom,

Og som har intet andet af en Christen,

End netop Navnet.



PALNATOKE

opmærksom.



Fuldfør Eders Tale.



POPO.



Det som jeg mig opoffrer ene for,

Er Christendommen, ei Kong Harald; Harald

Er et Vehiculum, det er at sige:

Et Middel for min Hovedsag. Saa gaaer






Det Eder; Danmarks Kræfter vil I styrke!

Det, som I kun opoffrer Eder for,

Er Landets Hæder, ei Kong Svend; Kong Svend

Er et Vehiculum for Eders Plan.

Forstaaer I mig?



PALNATOKE.



Saa temmelig, Herr Bisp!



POPO.



Hvis hele Fædrelandets Redning fordred,

At I forlod Kong Svend, var det en Synd

At foretrække Landets Frelse ham?



PALNATOKE.



Nei sikkerlig.



POPO.



Ei sandt? Det var en Pligt,

At lade Svend i Stikken for det Hele.



PALNATOKE.



I Stikken?



POPO.



Nu, det er et Udtryk kun.

Vor Pligt var, deri er vi enige,

For Jer, at offre Danmarks Rige Svend,

For mig, at offre Christendommen Harald.



PALNATOKE.



Hvad følger nu af hvad I her har sagt?



POPO.



Hver Mand maa stride med sit eget Vaaben.

En Helt gaaer frem, saa dristig som Naturen






I sine Virkninger, med ydre Styrke;

Mig gaaer det anderledes, med det Indre

Kan jeg kun virke, kun ved Aandens Kraft

Kan jeg kun vende Tingen til min Fordeel.

At ville vandre frem med Tvang, som I,

Var Raseri af mig, saavist, min Fremgang

Af Eder maatte kaldes snedig List.

Hvad Een sig sømmer, sømmer ei den Anden.



PALNATOKE.



Det lar sig høre.



POPO.



Nu, som vakkre Mænd

Kan vi jo sige her vor Hiertens Mening,

Thi ikkun Lumskhed gaaer den lange Omvei.

Jeg kommer, ikke blot som Betler, for

Atbede, ogsaa for atbyde. Lige

For Lige, hedder det, skal Venskab holdes.

Er det ei saa?



PALNATOKE.



Det Ordsprog er ei gammelt;

Det findes ei i Odins Havamaal;

Fra Syden er det kommet seent; men da I

Er kommen samme Vei, Herr Bisp! saa er

Det billigt, at I hædrer Landsmandskabet.



POPO.



Et Middel, hvorved Brodermord forhindres,

Og hvorved sikkert dog det Gode fremmes,

Bør foretrækkes Eet, hvorved tilvisse

Det første skeer, men hvorved Følgens Godhed

Er uvis. Er I ei af samme Tanker?






PALNATOKE.



Jeg frygter for, vi blier uenige

Af lutter Enighed tilsidst.



POPO.



Hvis saa var,

Er Skylden ikke min, jeg har forudseet,

Alt hvad Fornuft og Billighed kan fordre,

For at forhindre Misforstand og Vrede.

Nu da til Sagen med et freidigt Mod.

I truer Harald med en talrig Flaade

Og med en Hær; men han er Dannerkonge,

Og staaer i Magt for Eder ei tilbage.

Uvis er Sagen, thi naar Sværdet drages,

Er Seiren, som I veed, endnu hos Gud.



PALNATOKE.



Heel vel.



POPO.



Kong Harald vil berøve Svend

Sin Fødselsret; han tvinger Sønnen selv

At gribe Sværdet mod sin Fader.



PALNATOKE.



Rigtig.



POPO.



Det seer den christne Præst, som Kampens Mand.

Men, kiere Herre! kan vi ønske Svend

En Seir, som vil aarsage Christendommen

Nedstyrtelse og Fiendskab, som vil giøre

Anschars og Rimberts fromme Værk tilintet?



PALNATOKE.



Kong Svend vil handle, som det sømmer sig

En ærlig Drot.






POPO.



Ja - naar man vidste det!



PALNATOKE.



Hvad har I paa Jert Hierte, fromme Fader!

Siig mig det uden Frygt, tal ud af Skiægget.



POPO.



Jer Godhed og bekiendte Bravhed giver

Mig Mod til at fortroe mig Eder.



PALNATOKE.



Tal!



POPO.



Saafremt Kong Svend høitidelig vil love,

Saafremt I selv høitidelig vil love,

At lade Christendommen uforkrænket,

Saa lover jeg Kong Svend og Eder, Herre!

En Seir, en sikker Seir, og uden Blod.



PALNATOKE.



Hvorledes skulde det da vel gaae til?



POPO.



Danmark er delt i tvende Parter: Christne

Og Hedninger. Hvad Hedningerne angaaer,

De hører Eder til; men, strænge Herre!

Smilende.



Jeg styrer Christendommen.



PALNATOKE.



Fromme Fader!

Forklar Jer tydeligt.






POPO.



Af hellig Iver

Staaer kun det halve Danmark imod Svend,

Ei for at tækkes Harald; thi han hades.



PALNATOKE.



Troer I?



POPO.



Tilvisse. Lover I mig helligt,

(Og Eders Ord er mig tilfulde nok),

Mit Embed og den arme Christendom

Uskadt og uforkrænket, lover I

Mig Klostrets Herlighed urørt, saa bringer

Jeg Eder Danmarks Krone i min Haand.



PALNATOKE.



Hvorledes?



POPO

græder.



Christendommen uforkrænket!

Ved Gud! hvad jeg forlanger, er beskedent;

Et billigt, et retfærdigt Krav.



PALNATOKE.



Hvorledes?

Hvorledes vil I virke det?



POPO.



Jeg træder

For Haralds Hær. Det sidste Baand, som holder

Hans Magt, det kan jeg med et enkelt Ord

Brat sønderrive; - træder for hans Hær;

Jeg byder dem at lægge Sværdet; vidner,






At Harald er en Synder, at Kong Svend

Bør efter Himlens høie Villie kaares;

Stadfæster det ved et Mirakel; Svend

Bestiger Tronen; Landets Krig er endt;

Harald aflægger stakket før sin Død

En Krone, som han ei kan længer bære -

Og alt det ædle danske Blod er spart.



PALNATOKE.



I vil stadfæste det ved et Mirakel?

Har Rygtet Ret, og kan I virkelig

Uden at brænde Huden, bære Handsker

Af giennemglødet Staal?



POPO.



Sligt Jertegn skiænkte

Mig Himlen, for at overtyde Mængden.



PALNATOKE.



Det havde selv jeg megen Lyst at see.

Hvo veed? Maaske jeg med blev overtydet.



POPO.



Kom til mig i min Celle, naar det mørknes,

Der skal I skue det med egne Øine.



PALNATOKE.



I vil mig vise Kunsten?



POPO.



Hiertens gierne.



PALNATOKE.



Fortræfligt. Det kan skee paa Øieblikket;






Strax. Vi behøver ei at vente Mørket.

Hvad jeg skal see, det seer jeg bedst ved Dagen.

Han slaaer paa sit Skiold. PalnirogSvenden bringe en gloende Jernhandske ind paa et Fyrfad, som de sætte tause for Bispen.



POPO

bestyrtset.



Ha hvad er det?



PALNATOKE.



En Vante, god for Kulden;

Træk den kun paa! Jeg siger Eder god for,

I vil ei fryse paa den høire Haand.



POPO.



Et forud overlagt iværksat Spil,

For at forhaane mig?



PALNATOKE.



Vi Hedninger

Kan spaae; jeg forudsaae omtrent, hvad

Der vilde skee, og har forsynet mig

Med det Nødvendige itide.



POPO.



Jarl!

Er det min Tak for min Oprigtighed?



PALNATOKE.



Nu ingen lang Indledning! Længenok

Har taus jeg hørt paa Eders Tale, nu

Vil jeg en Handling, som kan krone Værket.






POPO.



Jeg giør det ei.



PALNATOKE.



Det er Halstarrighed,

Fornærmelse, som jeg har ei fortient,

At I ei troer mig værd et Jertegn, som

I spilder paa den mindste Almuesmand.



POPO.



I Klostret vil jeg vise det! ei her.



PALNATOKE

mørk.



Altsaa - Det er ei alle varme Vanter,

Der passer Eders Haand?



POPO.



Jeg gaaer herfra.



PALNATOKE

griber hans Arm.



I bliver. - Dersom jeg betragter Tingen

Blot som enKunst, saa har I Ret til Afslag.

Til Kunster kan man Ingen tvinge. Men

I har afskaffetTvekamp, grundet paa

Vor Olds Natur, og den almene Villie,

Og indførtJernbyrd; saadan skal man nu

Bevise sin Uskyldighed, sin Ret.

Stræng.



Saa følg Jer egen Lov paa Øieblikket!

Drag Handsken paa, som en uskyldig Mand,

Hvis ei, da gaa herfra som en Bedrager!






POPO

spændt.



Den mindste Deel af Hoben findes skikket

Til retlig Indsigt; til at dæmpe Tvedragt

Blandt Mængden, er det korte Middel bedst.

Faa fatte det Guddommelige; naar

Den Vise bruger sandselige Midler,

For at opnaae et himmelsk Øiemeed,

Da er Bedraget, om det saa kan kaldes,

Uskyldigt og tilgiveligt Bedrag.



PALNATOKE.



Ha hvad en Munk dog ei udsmykke kan!

Henrevet af Forundring har jeg seet

Jer skiule bag en smidig Silketunge,

Et Blaargarnshierte; har jeg seet Jer listig

Med rene hvide Klæder at udpynte

De sorteste Forbrydelser. Kong Harald,

Som - være han forresten hvad han vil -

Er Eders Ven, Velgiører, vil I svige!

Vil I forraade! Af en Niddingsfrygt,

Da alt I seer, til hvad Kant Vognen hælder,

Hidkommer I til mig, den Mand, som I

Af alle hader meest, og spiller Ven.

Og Christendommen, en uskyldig Lære

Om stille Dyd, maa selv bekvemme sig

Til Skalkeskiul for Eders Synder. - Popo!

Du vilst dig sammenligne med Anschar?

Med Rimbert? med de dydefulde Mænd,

Hver uden Egennytte, venlig hver,

Og agtet hver af Hedning, som af Christen?

Du vilst dig sammenligne her med mig?

Og troer, en tapper Fyrste, at en Hær






Af Dannerkæmper skulde takke Seiren

Din Munkelist? Ha gaa du falske Judas!

Svøb skamrød ind dit blege Ansigt i

Den sorte Kutte! Gaa! Bliv atter Skaffer

For Brunos Klosterkiøkken hist i Cøln!

Mædsk dig i Dovenskab af Bondens Sved;

Men vov dig aldrig meer for mine Øine!



POPO

forbittret.



Du triumferer alt, du stærke Helt!

Jeg saae forud, til hvad Kant Vognen hældte?

Den hælder hen, hvor du det venter mindst.

Snart sprætter Jetten hovedløs! Svend Tveskiæg -

Ha jeg maa lee! Velan, I vil det saa!

Men I vil græde Blod, at I foragted

Min Nødhielp taabelig! Vil græde Blod!

Han gaaer.



PALNATOKE.



Ha hvad var det? Han trued? Høie Guder!

Han nævnte Svend. Gaaer! henter ham tilbage.

Palnir ogSvenden skynde sig bort, og bringe Bispen atter tilbage for Palnatoke.



PALNATOKE

drager sit Sværd ogsætter ham det for Brystet.



Hvor har I Svend? Hvad vilst du sige med

Den hovedløse Jette? Har I alt

Brudt Freden? Er ei Svend med sine Gidsler

Paa Samsøe?



POPO

ængstelig.



Ak Herr Jarl! tag Jer iagt!

I trykker mig jo Sværdet giennem Kappen.






PALNATOKE.



Jeg trykker dig det giennem Brystet, Munk!

Hvis ei du skrifter strax Forræderiet.



POPO.



Slip mig kun først.



PALNATOKE.



Tal saadan, som du staaer!

Sværdsodden maa du føle under Hiertet,

Hvis det skal røres til Oprigtighed.

Hvor har I Svend?



POPO.



I Ormetaarnet! Uden

For Byen; midt i Skoven; Harald Gormsøn

Lod Skibet standse, hvorpaa Svend med Gidsler

Til Samsøe foer; - har ladt hans Følge dræbe,

At Sagen ikke skulde vorde kundgiort;

Kun Thorvald fængslet blev med Svend.



PALNATOKE.



I Taarnet?

I Ormetaarnet?



POPO.



Men ei kastet end

For Ormene; kun i et Kammer over

Den dybe Kule. Hvad der meer skal skee,

Beroer paa Kongens Bud.Migmaa I takke

For den Opdagelse.



PALNATOKE.



Ha Niffelheim!

Fort tager denne Munk og baster ham!

I Kieldren skal han kastes; Speiderne,






Som holde Vagt ved Døren, ligesaa.

Jeg iler hurtig med min lille Flok,

At redde Svend. En Baad skal sætte os

I Skumringen paa Dybet hen til Samsøe.

Baghuset vender lige ind mod Skoven;

Vi snige did os, uden at bemærkes.

Nu gielder Hurtighed og Uforsagthed.

Afsted med Munken! Fort at redde Svend.



POPO.



I fængsle mig til Eders største Skade;

Endnu i Lænker kan jeg hævne mig.

Alle gaae bort.

FÆNGSEL.



FANGEFOGDEN,

en Gubbe med et langt graat Skiæg.



Fordømt! Det er dog bedre, meget bedre,

At være Røver paa den vilde Sø,

End Fangefoged i det skumle Fængsel.

Thi hugger jeg paa Borderanden der

Min Karl i Panden med den brede Øxe,

Saa kan han giøre mig den samme Skiel;

Det er et ærligt Haandværk, frit og lystigt!

Hvad har jeg derimod vel af, at lade

De arme Dievle styrte ned i Hullet

Til Ormene? - - Ifald det ikke var

For Aldrens Skyld, hvis ikke Biskop Popo

Mig havde tordnet det i Ørerne,

Og truet mig med Svovelpølen - hu!

Hvis der varkoldt, brød jeg mig feil derom.






Jeg er en gammel Normand, vant til Frost,

Har al min hele Tid holdt mig fra Ovnen;

Og skulde nu tilsidst - - Det var for stærkt!

Han sagde mig: saafremt han ikke kom

Før Sol gik ned, da skulde jeg i Guds Navn

Kun lade Lemmen falde; thi da havde

Kong Svend (hvad nu han vilde undersøge)

Fortient sin Død. - Det mørknes jo alt stærkt.

Ifald han kom, og fandt det ikke fuldført,

Blev jeg vel bandsat paa min gammel Alder.

Han gaaer hen og tager i en Kiæde ved Væggen.



Velan! - Hvor snart er dog et Menneske

Sat ud af Verden! Hurtig er han indsat

Og hurtig udsat. Jeg behøver kun

At drage stærkt i denne Kobberlænke,

Saa styrter Gulvet med de To derinde. -

De veed det ei, de gaae med Tillid paa

Den falske Grund. - Det giør vi Alle jo!

Jorden er huul, hvorhelst vi træde, lurer

En Grav; vi gaae et lille Stykke Vei,

Saa brister Isen, og saa plumpe vi. -

Han betænker sig et Øieblik og siger derpaa bevæget:



- Men derfor rører det mig og desmeer,

At korte disse raske Ungersvende

Den korte Vei. - - Ja ja!Eenkan jeg redde!

KongSvend, var Bispens Ord; denAndenei.

Den Fremmede, ham kan jeg redde. - - Hvilken

Er Svend, og hvilken er den Fremmede?

De kom i Mørket, og jeg kiender Ingen.

Nu jeg vil raabe den herud, som ei

Er Svend.

Han gaaer ind og kommer tilbage med Thorvald Vidførle.






FANGEFOGDEN

med den høieste Forundring.



Herr Thorvald! Himmel! Er det Eder?



THORVALD.



Jeg hedder Thorvald. Hvo est du, min Gubbe?



FANGEFOGDEN.



Mit Navn er Søbiørn Steinakløfver; men

Gud bedre mig, nu er jeg fra en Søbiørn

Forvandlet til en Fængselsrotte.



THORVALD.



Søbiørn!

I forekommer mig bekiendt.



FANGEFOGDEN.



Ak Himmel!

Det er vel intet Under! I har reddet

Mit Liv paa et Fribytterskib, løskiøbt

Min Søn; og denne Skramme, som I seer,

Her paa min venstre Kind, har selv I syet

Mig sammen. - Og nu er I fængslet her!

Saa har vor Herre hørt min Bøn, saa kan jeg

Dog lønne Godt med Godt, og Liv med Liv.

Gaa, Herre! skynd Jer! der er Nøglen; aabner

Jert Fængsel, skiuler Jer i Skoven, flyer!

At ei I møder Bispen.



THORVALD.



Og Kong Svend?



FANGEFOGDEN.



Maa blive. - Han er en Forbryder, siger

Den fromme Bisp, og ham maa jeg vel troe.






Men om han sagde tusind Gange, Thorvald!

At I var en Forbryder, skyldig Døden,

Saa troede jeg ham ei, om saa han bar

Titusend hede Handsker til Beviis.



THORVALD.



Hvad Skiæbne har man her bestemt Kong Svend?



FANGEFOGDEN.



At styrtes ned til Ormene. Saasnart

Jeg drager denne Snor, saa synker Gulvet

I Kamret der, saa er det giort.



THORVALD.



Velan:

I redder Svend og mig, hvis ei, da dræber

I Svend og mig. Jeg skilles ikke fra

Min Ven, forlader ham i Døden ei.



FANGEFOGDEN.



Jeg dræbe Eder? Før skal Ravnen hugge

Mig mine Øine ud paa Retterstedet.



THORVALD.



Giør, hvad I vil, handl' efter Eders Pligt.

Svend er min Ven, en brav, uskyldig Helt;

Bispen har vidst, at daare Eders Eenfold.

Hans Kunst med Handsken er et plumpt Bedrag.



FANGEFOGDEN.



Forsynd Jer ei, jeg veed, I er en Hedning;

Men jeg er døbt; maa ære Christendommen.






THORVALD.



Jeg ærer Christendommen, skiøndt en Hedning.

Popo er Christen ei, skiøndt han er døbt.

Giør hvad I vil. Betænk Jer, hvem af os To

I meest bør stole paa, hvad enten den,

Der gav Jer Sundhed, Liv og Søn tilbage,

Hvad heller den, der drog en gloheed Handske

Paa Haanden, uden at forbrænde Huden.

Min Skiæbne er uskillelig fra Svends.

Han gaaer ind.



FANGEFOGDEN

grublende.



Hvad enten den, der drog en Handske paa,

Hvad heller den, der drog sin Glavind ud

Og redded mig med egen Fare? Himmel!

Tilgiv den gamle Søbiørn, hvis han feiler!

Jeg holder med den Handskeløse.

Gaaer ind.

EN PLADS I SKOVEN.

Fangetaarnet vender ud til Veien paa den ene Side med en stor Jerndør.

PALNATOKE,SIGVALDJARL,BUEHIN

DIGRE,SIGURDKAPPE,PALNIR,VAGN

ogFLEREKÆMPER,alle bevæbnede.



PALNATOKE

stærkt bevæget.



Ha

Forgieves! Argelist har vundet Seir.

Den tykke Muur ugiennemtrængelig.

Støbt Jern er Dørren. Udentvivl har Fogden






Adlydt den grumme Munks Befaling alt.

Hvad gavner det, at vi med Angstens Sved

Tilstaaelsen fik presset af hans Bryst?

Her standser Heltens Mod; en skummel Gift

Fortæret har vort Hierte. Krig og Tvedragt

Vil ødelægge Landet! Falder Harald,

Hvo skal bestige Tronen? Tvistighed,

Ærgierrig Stræben hæver alt sin Tinding

Af Nattens Dynd, til Held for Danmarks Fiender.

O Danmark, o mit arme Fædreland!



BUE.



Du græder, Toke? Nu ved Nastronds Flammer!

Her har jeg i min Haand en vældig Stang

Af syvfold hærdet Staal, min Oldefader

Fik den af Veland, den berømte Smed;

Jeg render Dørren ind, jeg sprænger Bolten!

Meer end af Løvens, end af Biørnens Blod

Har tolv Mænds Styrke Bue Digre drukket

Af dine Heltetaarer.

Han render med saadan Fart mod Dørren, at Spydet springer i Stykker, og han styrter til Jorden. Alle Kæmperne støtte sig vemodigen til deres Spyd og stirre til Dørren; i det samme aabnes den, og Thorvald Vidførle træder ud med Svend ved sin Haand, fulgt af den Gamle.



ALLE.



Ha Kong Svend!



PALNATOKE.



Svend!






SVEND.



Palnatoke! Elskte Fosterfader!

Han kaster sig ihans Arme.



PALNATOKE.



Er det et Blændværk? Har du Muren sprængt?

Svend! har du skræmmet Døden bort?



SVEND

peger paa Thorvald.



Der staaer

Min Redningsmand.



ALLE KÆMPERNE

forundrede.



Hvad? Thorvald?



SVEND.



Denne Gubbe

Er Fangefogden; ham har Thorvald eengang

Fra Døden reddet med sin Søn; nu vilde

Han atter redde ham, men Thorvald svor

En Eed, han gik ei ene uden mig.

Da rørte sig den gode Oldings Hierte,

Og vi gik begge fri.



PALNATOKE.



Ha ædle Thorvald!

Tillad mig at omfavne dig.



THORVALD.



Min Herre!

I giør for meget af en ringe Gierning.



PALNATOKE.



Jeg favner dig ei blot for denne Gierning,

Endskiøndt den er vort Lands Lyksalighed;






Jeg favner dig for dette Hiertelag,

Der bringer dig til overalt at finde,

I Fængslet selv, taknemlig Gield. O Svend!

Tak Guderne for denne Ven, behold ham!

Han er den bedste Glavind ved din Side.



SVEND.



Det er han.



PALNATOKE

vender sig til Stridsmændene.



Nu, I stolte Jomsborgs Kæmper?

Nu Bue? var det sandt om Dydens Magt?

Der ligger hist dit søndersprungne Spær,

Og her staaer Svend ved Thorvalds Haand.



BUE.



Ti! ti!



SVEND.



Nu maae vi skynde os i Skoven; klæde

Os om som Fiskere, og seile bort

Til Samsø med en Baad, som Gubben veed.



PALNATOKE.



Retsaa. Vi andre bliver her tilbage.

Popo er fængslet alt med Speiderne;

Før Morgen faaer ei Harald Nys om Tingen.

For Overfald kan man jo sikkre sig,

Og aabenlyst vil ingen Dannerkæmpe

Som Nidding bryde Freden; og vort Anhang -

Men kom, her kunde vi opdages, hist

I Skovens Dyb vil vi aftale Resten.

De gaae. Bue holder Thorvald tilbage.






BUE.



Islænder! bliv et lille Korn, og hør paa

Hvad en Bornholmer har at sige dig.



THORVALD.



Heel gierne, Ven!



BUE.



Vi har et gammelt Ordsprog,

At man skal ikke skue Hund paa Haaret;

Det passer prægtigt paa os begge to.



THORVALD.



Du redelige Kæmpe!



BUE.



Island ligger

Vel fuld af Iis og Snee, men Ilden brænder

I Grunden der; og hvad der gielder Lærdom,

Og Runer og Historier, af dem

Har I da fuldt op. Det er intet Under,

At du forstaaer at skikke dig saavel.



THORVALD.



Den vakkre Bue er saa brav, som stærk.



BUE

ryster hans Haand.



Bornholm er stenet, fuld af Klipper, men

Det er ei sieldent, at man finder der

Karfunkler dybt i Flintestenen.



THORVALD

rørt.



Ven!






BUE

drager hurtig sit Sværd, ogvender Spidsen deraf imod Jorden.



Kom, vi vil blande Blod i Jorden sammen,

Og sværge strax Fostbroderskab!



THORVALD

venlig.



Nei Bue!

Det er mod min Natur.



BUE

rækker ham Sværdet.



Der! vilst du have

Mit Sværd? Det allerbedste, som jeg eier!



THORVALD



Behold dit Sværd, det kanst du bedre føre

End jeg.



BUE

utaalmodig.



Hvad vilst du have da?



THORVALD.



Giv mig

Dit Venskab.



BUE

omfavner ham.



Hvis du nøies vil med det,Da skalst du have det saa friskt og varmt, som

Det kommer ud af dette danske Hierte.



THORVALD.



Ærlige, dierve Kæmpe!






BUE.



Vise Thorvald!

Du est en Blomst i Freden, jeg en Ulv

I Krigen.



THORVALD.



Begge for vort Fædreland!



BUE.



Og begge Fienden farlig. Fred og Krig

Gaaer Haand i Haand, er Venner! Lad saa Nogen

Herefter vove paa at true Danmark!

De gaae bort Arm i Arm.




FIERDE AKT.

KONGENS HAL.

Nat. En Lampe hænger under Loftet og oplyser Dronning Tyre Dannebods Billed i Baggrunden.

HARALD.FIØLNIR.



FIØLNIR.



Som jeg har sagt, min Herre! Taarnet ledigt,

Og Svend og Thorvald rømt med Fangefogden.



HARALD.



Den sølvgraa Gubbe, hvis Samvittighed

Bestod i blindt at lyde Bispens Bud!



FIØLNIR.



Fuglen har skiftet Fiær, og tomt staaer Buret!



HARALD.



Og Toke flygtet bort med alle Gidsler?



FIØLNIR.



De kan ei have faaet Nys om Tingen;

Thi nylig gik jeg Palnatokes Huus

Forbi; de sad og drak for aabne Dørre

I Borgestuen; sang, som intet Fiendskab

Var tænkeligt.






HARALD.



Det er endda en Trøst.

Hvad Kundskab er os bragt af Speiderne?



FIØLNIR.



Jeg kan ei finde dem.



HARALD.



Hvad? Speiderne?



FIØLNIR.



Maaskee de sad hos Palnatokes Kæmper,

Det kunde jeg saa grant ei see. I veed

Mit Forhold til den stolte Palnatoke.

Jeg hader ham, som jeg har altid hadet

Hans Fader, der foragted mig, sin Broder,

Fordi jeg var et Slegfredbarn, som var det

En Skam, at takke fyrig Elskov for

Sin Fødsel. Sad ei Rolf paa Leiretronen?

At jeg har hjulpen dig at straffe Aki,

Farbroderen, veed Palnatoke; Straffen,

Den velfortiente, kalder han et Mord.

Hans Kæmper er en Efterklang af ham.

Jeg gik forbi, den tykke Bue saae mig,

Da greb han Hornet, raabte: Fader Fiølnir!

Hvi sniger du dig som en Snog forbi os?

Kom ind og tøm et Horn! saa vil vi glemme,

At du est Akis Bane; thi nu hævner

Straadøden jo dog snart dit Niddingsværk.

Da blev jeg rød af Harm; jeg maatte døie

Forsmædelsen, de havde Overmagten.

Men snarlig hævne vi os, Herre Konge!






HARALD.



Med Himlens Hielp. Det er endda en Trøst,

At de er overmodige, høirøsted';

Det viser, at de ruge intet ud.

Og som du siger, sad de ubevæbned'

Og drak.



FIØLNIR.



Ei ubevæbned'; klædt i Jern

Med store Slagsværd ved de venstre Sider.

Paa Væggen rundtomkring hang blanke Øxer

Og lange Spiud i alle Kroge.



HARALD.



Ha!

Det Tegn er ikke godt.



FIØLNIR.



Saaledes pleie

Bestandig Palnatokes Mænd at drikke.

De er saa vant til Harnisk og til Sværd,

At de er aldrig meer i deres Es,

End naar de sidde diupt i Pandserplader.



HARALD.



Det er endda en Trøst.



FIØLNIR.



Er det en Trøst?



HARALD.



Gaa, hent mig Bispen! Denne hele Sag

Er sær forblommet.






FIØLNIR.



Hente Bispen? Ja

Saafremt jeg vidste, hvor han var; han er

Ei heller nogensteds at finde.



HARALD.



Hvad?

I Klostret ei?



FIØLNIR.



Slet ingensteds, min Herre!

I Morges gik han ud; hvorhen, veed Ingen.

Jeg frygter, han er gaaet ud til Taarnet,

At Svend har kastet ham, ved Fogdens Hielp,

I Hullet ned til Ormene.



HARALD.



Som Natten,

Er sort og skummel denne Sag. - Hvordan

Er Veiret ude?



FIØLNIR.



Mørkt, og Vinden hyler

I Træerne.



HARALD.



En gunstig Nat for Stimænd.

Jeg seer dem brænde Huset!



FIØLNIR.



Vi er sikkre.



HARALD.



Gaa Fiølnir! Viis dig værdig til min Staller,

Min Mærkismand. Bring Hæren hurtig sammen!






Lad Eivind Skeira vaage over Flaaden.

Jeg kan ei færdes selv i Natten; men

I Morgen vil jeg vise mig en Kæmpe.



FIØLNIR.



Gak du tilsengs, og frygt dig ei, min Herre!

Vi skal vel vaage over dig.



HARALD.



Nei, nei!

Selv vil jeg vaage over mig; man vaager

Selv bedst. Gaae, hent mig Skofte, Gangerpilten.

Han skal mig korte denne lange Nat med

Historier og Eventyr.



FIØLNIR.



Kong Harald!

Nu vilst du høre Eventyr? Maaskee vi

Opleve selv et Eventyr i Nat,

Som vil fortælles mange Aar herefter.



HARALD.



Spild Tiden ei, skynd dig og lyd mit Bud.

Fiølnir gaaer.



HARALD.



Man bruger ei Fortrolige til alting. -

Ha denne Nat er svanger paa Misgierning.

Jeg seer i Mørket dem med Dolk og Blus!

Ha Niddinger! jeg forekommer Eder.

Giv Lykke mig til Daaden, St. Sebaldus!

Saa skal dit Altar faae et Overtræk

Af Purpurpel, ti store Voxlys; ja

Jeg bygger dig en Kirke, hvis du hielper

Mig ud af denne ængstelige Nat.






SKOFTE

kommer.



See her er Skofte! Er ei Dannerkongen

Endnu tilsengs?



HARALD.



Man sover alt for meget

I dette korte Liv. Tidsnok at sove

Paa Bolstret af de haarde Kampestene

I Høien.



SKOFTE.



Nei, det Leie er for haardt.

Jeg sover helst ved Arnestedet, i

Den hede Askehob.



HARALD.



Jeg vil ei heller

Henkastes i det kolde Muld; jeg vil ei,

At Stormen mig omtude skal, en Synder

Paa Steilen lig; i Roskilds Kirke vil

Jeg jordes; høit i Choret skal de mure

Mit kongelige Legem i en Piller

Opreist; og male mig med stærke Farver

Paa Pillens Væg, for Efterslægtens Øine.

Saaledes vil jeg leve efter Døden.



SKOFTE.



Men naar nu Kalken falder af paa Væggen?

Og naar i Muren dine Been blier Kalk?



HARALD.



Saa skal jeg leve frisk i Skialdens Digt;

Og længer har ei nogen Helt det drevet.






SKOFTE.



Det er kun Galgenfrist.



HARALD.



Fordriv mig Tiden.



SKOFTE.



Du vilst fordrive Tiden, Konning Harald!

Og Tiden vil igien fordrive dig;

Det gaaer jo op.



HARALD.



Fortæl et Eventyr.



SKOFTE.



Skal jeg fortælle dig om Heidreks Sværd,

Som vilde lædske sig i Mandeblod,

Naar det blev draget?



HARALD.



Nei; det har Anschar

Fordærvet, ved at underlægge det

Moralsk Betydning. Denne Viis er slet!

Tirfing var virkelig et Troldomssværd;

Saaledes har de gamle Skialdre meent det.

Nu taler han om Myrdelyst og Grumhed!

Paa denne Maade dræbes Tirfing selv.



SKOFTE.



Saa vil jeg synge dig en Vise da,

Som jeg har lært i Hiemmet.

Han synger:



Maanen skine!

Dømand grine!

Verde du ikke ræd?






HARALD.



Hvilke Fagter!

Fy, Ti! - det er kun Overtro. Den Dræbte

Kan ikke lee i Maanskin.



SKOFTE.



Herre Konge!

Da leer man først, naar Kiødet falden er

Fra Kiæven; men det er en tvungen Latter!



HARALD.



Kom sæt dig ligeover for mig, Skofte!

Og da jeg veed, at du har Miøden kiær,

Saa drik af dette guldbeslagne Kruus,

Mensjegfortællerdiget Eventyr!



SKOFTE.



Duvilst fortælle? Det er kosteligt.

Han sætter sig hurtig ved det lille Bord, ligeover for Kongen; skiænker og drikker.



HARALD.



Der var engang en sølverhaaret Konning;

Ham stod de lumske Fiender efter Livet.

De trued ham, opægget af en Nidding;

Og Gubben sad forladt i Alderdommen.



SKOFTE

drikker.



Den arme Dievel!



HARALD.



Det var bælmørk Midnat.

Naar Dagen kom, da skulde Striden stande.

Han sad i Natten, søvnløs og forfærdet.






Rebellerne var i et andet Huus,

Og svired, sikkre paa den snare Seir;

Der var og Kongens værste Avindsmand.

Ak! tænkte Oldingen, ifald jeg havde

En Tiener nu, behiertet, uforsagt,

Saa sendte jeg ham i min Fiendes Huus;

Han stødte Dolken i Forræderen;

Og naar da Dagen kom, var Seiren vundet.



SKOFTE.



Og fandt da Gubben ei en Slig?



HARALD.



Min Søn!

Behiertet Troskab er ei let at finde.



SKOFTE.



Det skulde været mig, jeg havde ei

Betænkt mig længe.



HARALD.



Du est rask og snild,

Og uforsagt, men du est ikke vant til

At bruge Sværd, at skue Blod.



SKOFTE.



Ei Sværdet,

Men Kniven kan jeg bruge destobedre.

Ei vant at skue Blod! Hvor vilst du hen?

Hos os, derhiemme, bringe Qvinderne

Bestandig Svededugen og Ligskiorten

Til Gildet med, for deres Mænd og Brødre.

Der løber sielden af det uden Blod.






HARALD.



Tillader Kulden saadan Hæftighed?

Tilstæder Sneen Drab?



SKOFTE.



O Herre Konge!

Den lokker just dertil; thi aldrig rødme

Blodsdraaberne saa smukt, saa purpurfriske,

Som naar de drypper i den hvide Snee.



HARALD.



Du havde virkelig da Mod, min Skofte!

Til denne Daad, hvis jeg var Oldingen?



SKOFTE.



Hvad Mod? Jeg har alt dræbt med egen Haand

Tre stærke Mænd, min Faders Fiender.



HARALD.



Du?



SKOFTE.



Just jeg.

Han drager sin Kniv.



Og seer du disse Pletter Rust

Paa Kniven? Det er Blodrust: det er Blod af

Min Faders Fiender.



HARALD.



I en Tvekamp?



SKOFTE

stikker Kniven til sig.



Nei,

Det var en Enekamp.






HARALD.



Stod de da stille,

Og lod dig støde til?



SKOFTE

skienker.



Nei; men de laae.



HARALD.



De laae?



SKOFTE

drikker.



Og sov.



HARALD.



Ja saa! - - Du est saa munter!

Ha jeg misunder dig din Munterhed.

Siig, est du aldrig plaget af en Svartalf,

Som man har kaldt Samvittigheden?



SKOFTE.



Nei.

Jeg kiender lidt til Vittigheden, mindre

Samvittigheden.



HARALD.



Lykkelig est du!



SKOFTE.



Jeg giør, hvad man befaler mig, og lader

De Andre tænke efter, om min Daad

Er vel giort eller ikke.



HARALD.



Lykkelig

Est du!






SKOFTE.



Hvad er det da saa stort, at døe?

Saa stort at dræbe? Er det her forbi,

Saa lever man jo op et andet Sted,

Hvor der skal være bedre, som man siger.



HARALD.



Egen er din Natur. Siig, har du Brødre?



SKOFTE.



En Broder, hedder Karker, hos Jarl Hakon

I Norge; han er dum; jeg pryglte ham,

Derfor har Jarlen skilt os ad, og sendt

Mig hid til dig i Skat, med Falkene.



HARALD.



Jeg takker ham for denne sieldne Gave.

Naar Nøden stærkest er, er Hielpen nærmest.

Et Væsen har jeg netop nødig, Skofte!

Som dig; thi jeg er Gubben selv, min Søn!

Og Palnatoke, hist, er Ophavsmanden.



SKOFTE.



Han, som skiød Æblet hist af Sønnens Hoved?



HARALD.



Just ham.



SKOFTE.



Det var et dygtigt Skud.



HARALD.



Jeg frygter

Et værre. Hvis han ikke forekommes,

Da skyder snart han Kronen af mit eget.






SKOFTE.



Skyd Hovedet af ham, saa er din Frygt

Et Hoved kortere.



HARALD.



Du taler som

Den vise Mimer. Skofte! vilst du snige

Dig did, og støde Dolken i hans Bryst?



SKOFTE.



Ifald det laer sig giøre, ja!



HARALD.



Det lader

Sig giøre; Huset er mig vel bekiendt;

Jeg ejed det som Kongesøn i Gorms Tid.

I tvende Stokværk er det bygt; dernede

Er Borgestuen, den er fuld af Kæmper.

For oven er en Svale med et Kammer,

Der sover vist han nogle Timer ene. -

Du kanst dog klattre, Skofte?



SKOFTE.



Som et Egern.



HARALD.



Saa stige du ad Træet op til Taget,

Den største Skorsteen fører dig til Svalen;

Der kanst i Mag du vente Leiligheden.



SKOFTE.



Det laer sig høre.



HARALD.



Hvis det lykkes dig,

Da skalst du faae en søgrøn Silkekofte






Skarlagens Hue, høi og spids, og Støvler

Med Kløverblad.



SKOFTE.



Og maa jeg tidlig gaae

Tilsengs? Og maa din Kiøgemester give

Mig mere Smør paa Brødet, end sædvanlig,

Og ikke skrabe det saa karrigt tyndt?



HARALD.



Det loves dig! Hvis Palnatoke falder,

Da skalst du aldrig mangle Suul til Brødet.



SKOFTE.



Jeg iler! - - Men, endnu dog Eet, Kong Harald!

Du har saa ofte lovet mig at vise

Dig for mig i din nye Kroningsdragt;

Det har jeg aldrig seet. Hvis jeg skal gaae,

Saa maa du først fornøie mig med dette.



HARALD.



En anden Gang.



SKOFTE.



Nei dennegang! Nu strax.

Der kunde skee Forhindringer; maaskee jeg

Da fik det ei saa let at see igien.



HARALD.



Selv deri vil jeg føie dig.



SKOFTE.



Det ligger

I Skabet, i dit Sengekammer. Skal

Jeg lyse?






HARALD.



Nei, bliv her! jeg veed Besked.

Til høire Side ligger Kroningsdragten,

Til venstre Kant Ligklæderne. Bliv her!

Jeg veed at finde, hvad jeg vil, i Mørke.



SKOFTE

alene, drager sin Daggert.



Ifald den kun er skarp nok, denne Daggert.

Nu, jeg vil slibe den, før jeg gaaer bort,

Derude paa vor Bænk, det gamle Alter.

Der hvæsser jeg bestandig Kongens Knive.

Der staaer den gamle Odin med sit Sværd,

Smukt gravet ud i Stenens Overflade.

Vi har alt slebet bort lidt efter lidt

Det halve Sværd, med samt hans Tommelfinger;

Thi til et velbesat og lækkert Taffel,

Udfordres fremfor alting Kniv og Gaffel.

Da maa der slibes; mens nu Kniven vinder,

Derude Sværdet meer og meer forsvinder;

Og gaaer det længe rask saaledes fort,

Saa er snart hele Kæmpen slebet bort.

Kong Harald kommer ind i sine Ligklæder.



SKOFTE.



Der er han alt. Ja tænkte jeg det ikke!

Nu har han grebet feil; der kommer han i

Ligklæderne. Hu! han seer rædsom ud.



HARALD

med stolt Høitidelighed.



Her er jeg i min egentlige Dragt;

Den Dragt, der tyder paa min Slægt, mit Udspring,






Der viser med sin sieldne Herlighed,

Af hvilken vældig Spire jeg er rundet.

Den anden bæres kun af Ydmyghed;

Men denne pryder mig for alle Andre

Den høitidsfulde Dag, naar jeg bestiger

Min Throne.



SKOFTE.



Stolte Konge! Du har Ret!

Unægtelig est du den største Mand

I det fiirkantet-lille Fyrrerige;

De andre er kun Madiker mod dig.



HARALD

betragter sig.



O Himmel! hvad er dette?



SKOFTE.



Du har vidst

At finde, hvad du vilde, vel i Mørke.



HARALD

forfærdet.



Jegtogden Bylt, som laae tilhøireSide.

Jeg veed detvist, den laae til høire Side!

Min Kroningsdragt! selv har jeg lagt den hen,

Selv har jeg Nøglen - ja, jeg veed det vist!



SKOFTE.



Det er vel ikke første Gang, Kong Harald!

At du har taget venstre Haand for høire?



HARALD.



Gaa! Surtur kogler fælt i denne Nat!

Gaa! dyp din Daggert i min Fiendes Blod,






Saa skalst du see mig i min Kongedragt

End mange Aar. Men skynd dig ufortøvet,

Thi jeg er syg om Hiertet.



SKOFTE.



Vel, jeg gaaer.



HARALD.



Her er en Dør, forborgen i Tapetet;

Den bringer under Jorden i en Løngang

Dig op i Gaarden, paa den anden Side,

At ei Drabanterne skal mærke dig.

Saaledes kommer du igien tilbage;

Og alle Spor, som kunde røbe Daaden,

Er slettet ud. Men skynd dig, Skofte! skynd dig!

Thi jeg er syg. Det hvide Ligtøi har

En hæslig Stank. - Jeg veed det vel, det kommer

Af Fyrreskabet, af beklumret Luft. -

Jeg kan ei taale Lugt af Høvlespaaner,

Med Høvlespaaner stoppes Dødens Pude!

Gaa, skynd dig!



SKOFTE.



Jeg er hurtig som en Falk.



HARALD.



Styrt hurtig, som en Falk, dig paa dit Bytte!

De gaae.




PALNATOKES HUUS.

En Løgte staaer paa Bordet, ogbrænder.

PALNATOKE.BUE.



PALNATOKE.



Det er alt Midnat, Bue! jeg vil sove.

Bed dem i Borgestuen spare Miøden;

Naar Svend har seiret, vil vi drikke meer.

Den aarle Morgen maa i Kraft os see,

Ei halv beruste. Vi maa skiftes til

At sove, medens Nogle holde Vagt.



BUE.



Der har du Ret min Svoger! Jeg vil ile!

Og hvis de døver Øret mod Forstanden,

Saa vil jeg tordne dem den Sang i Øret:

»Op, ei til lystigt Gilde!

Ei Jomfrusnak hin milde;

Men Hildurs Leeg hin haarde,

Hver skal mod Fienden baarde!«



PALNATOKE.



Det gamle Biarkemaal! Retsaa min Frænde!

Thor styrke dig, god Nat. I Morgen sees vi.

Men om iMorgen-Natvi vandre til

Saakorten Hvile; om os Hanen vækker

At skue Overmorgens Morgenrøde -

Veed Himlen, Bue! Men vi sees igien;

Thi Dødens Magt adskiller ei de Gode.



BUE.



O vi skal leve sammen, nyde Seiren

Som Venner. Disse Niddinger kan ei






Forkorte vore Dage; og min Arm skal

Jeg bruge tro for dig og for dit Liv,

Thi det er mere værd, end mit og Manges.



PALNATOKE

griber hans Haand.



Og skal jeg falde, Thor! saa lad mig falde

For slig en ærlig Kæmpes Heltearm,

Saa gaaer jeg glad i Døden, naar du vinker.



BUE.



Thor har dig hørt, seer du, hans Stierne blinker?

De omfavne hinanden; Bue gaaer.



PALNATOKE

allene.



Jeg kunde lægge mig paa Sengen der

I Kamret; men saa sover jeg for hardt,

Og vaagner døsig i den aarle Morgen.

Paa Stolen vil jeg sidde her ved Bordet;

En liden Slummer, ingen Qvindesøvn.

Han sætter sig.



Ha jeg er træt! - Hvor herligt smager Hvilen

Den Mødige. - Og Haralds List, og Bispens

Og min Forstillelse, den tvungne Glæde

Har mattet mere mig, end selv en Kamp.

Jeg er ei vant til saadant Mummespil. - -

Lyset kan ingen Skade giøre der

I Løgten; jeg vil lade Lyset brænde.

Saa kom da hulde Siofna, Nattens Mø!

Giv mig dit Kys, og styrk mig med din Slummer.

Han sover ind. Pause.

Skiærmen bliver taget bort fra Kaminen, ogSKOFTEtræder ud med sin Daggert i den venstre Haand og med et Klæde om den høire.






SKOFTE.



Han sover. Rigtig! Nu behændig Skofte. -

Fordømt, at jeg har skaaret mig saa dybt

I Haanden, da jeg vilde slibe hurtig

Min Kniv i Mørket hist paa Offerstenen.

Man skulde ikke troe det; men det kom mig

Saa for, som om den gamle Odin reiste

Sig op fra Stenens Overflade, stødte

Mig Kniven dybt i Haanden ind. Da løb jeg

Af alle Kræfter. Jeg begriber ei

Hvorledes jeg er kommen hid saa hurtig,

Men han var efter mig i Hælene!

Seer paa Palnatoke, og farer forskrækket tilbage.



Der sidder han!! - Nei det er Palnatoke.

Han ligner Odin. Hvilken dygtig Kæmpe.

Bredskuldret! Hvilken Pande! Brystet hvalt.

Han er bedækt med Staal. Jeg kan ei støde

Ham Daggerten i Brystet. Stille, Halsen

Er bar - Et Snit kun! Frisk nu!

Han nærmer sig skiælvende, men standser pludselig.



Det er dumt! -

At løbe hurtig til, og støde hurtig,

Og hurtig løbe bort, den Sag er let.

Men - nærme sig hans Aasyn, Skridt for Skridt.

Hvad er det for et Ansigt! Hvis han vaagned

Han knuste mig til Ravnemad.

Nærmer sig atter, og standser igien.



Hvi har jeg

Mig ogsaa skaaret i den høire Haand?

Den venstre kan jeg ikke bruge. Hvo der

Gaaer ud paa Mord, den burde altid være

Keithaandet.






Han gaaer lige ind paa Jarlen, og sætter ham Kniven for Struben.



Nu? Hvad holder mig tilbage?

Nu kun et Snit -

Idet han rører ved Palnatoke, taber han Dolken af Forskrækkelse; og i det den klingende falder paa Gulvet, raaber han af alle Kræfter:



Red Jer, Herr Jarl! Ha red Jer!

Man staaer Jer efter Livet.



PALNATOKE

springer op.



Hvo er her?

Hvo vared mig for Mordere?



SKOFTE

forstyrret.



Jeg Herre!



PALNATOKE.



Hvo vilde dræbe mig?



SKOFTE.



Jeg. Herre!



PALNATOKE.



Du?



SKOFTE.



Ja Herre!



PALNATOKE.



Hvi fuldførte du da ikke

Din Heltedaad?



SKOFTE.



Jeg havde gierne giort det,

Hvis Evnen havde været der som Villien.






PALNATOKE.



Hvordan?



SKOFTE.



Naar I en anden Gang vil dræbes

I Søvne, maa I ei forskrække Folk.



PALNATOKE

griber ham i Brystet.



Ha feige Morder! hvo har sendt dig hid?



SKOFTE.



Det tør jeg ikke sige, det har Kongen

Forbudet mig; det er en Sag, som kun

Vedkommer ham og mig.



PALNATOKE.



Mig skulde den

Dog ogsaa komme ved, saavidt jeg mærker.



SKOFTE.



Ja det er sandt. Jeg taler lidt forvirret;

I har forbluffet mig.



PALNATOKE

drager sit Sværd.



Hvorledes est

Du kommen hid igiennem Vagten? Har

Alt Haralds Stimænd overvældet lumsk

Min lille Helteflok?



SKOFTE.



Jeg har jo sagt Jer:

Det er en Sag imellem os, os Tre;






Og hverken Eders eller Kongens Kæmper

Har mindste Nys om denne Nattereise.



PALNATOKE.



Hvorledes est du kommen i mit Huus?



SKOFTE

peger til Kaminen.



Har I ei før seet Ugler falde ned

Igiennem Eders Skorsteen?



PALNATOKE.



Hvordan komst du

Af Kongens Gaard igiennem Nattevagten?



SKOFTE.



Harald har tvende Huller paa sin Hule,

Som Ræven, Een bekiendt og Een forborgen;

Mig har han udsendt af den Bagerste.



PALNATOKE.



For skammeligt at myrde mig i Søvne!



SKOFTE.



Det siger I, og ikke jeg, min Herre!



PALNATOKE.



Den tredie Gang! Nu ved Retfærdigheden! -

Min Bue! - her - Mit Pilekogger! - ha

Hvor er mit Pilekogger? - Jeg har glemt det

I Borgestuen mellem Kæmperne. -

Forsigtighed! - hvad Rota? Nægter du

Retfærdigheden Hævn? og Hævneren






Sit Vaaben? Skiæbne! vilst du standse mig?

Han grunder et Øieblik, og lægger Haanden paa sit Bryst.



Hvad har jeg her? O mægtige Gudinder!

En Piil! den samme Piil, jeg stak i Barmen,

Da Harald - Nu, retfærdige Forsyn! nu

Forstaar jeg dig; du taler tydeligt.

Jeg er i Haralds Gield, jeg skylder ham

Et Skud - han minder strængt - det skal betales.

Til Skofte:



Du følger mig; saa hurtig som en Raa,

Stum som en Fisk, og lydig som en Hund!

Jeg binder dig ved Dørren, at du ei

Skalst løbe bort mig, mens jeg giester Kongen.

Den mindste Lyd vil koste dig dit Liv.



SKOFTE.



Jeg har ei Raad, at kiøbe den saa dyrt.

Begge bort.

KONGENS HAL.



HARALD

sidder ved Bordet i en Purpurkaabe med en Guldkrone paa sit Hoved; hans Scepter ligger paa Bordet; han hælder Miød af Guldkruset i et Horn.



Han tøver længe. Det er Midnat alt.

Høit galer Hanen; Mørkets Vægter! Heimdal

For Jordens Ragnarokur! hæsligt støder

Du i dit Giallerhorn. - Tusmørket truer

Jo Guderne - saa maa Bælmørkets Mulm

Vel true Kongerne! - - Ei! Harald Gormsøn!

Hvad er dog det for Drømme? Altid falder






Du til det gamle Hedenskab. Du est jo

En Christen! Hine dunkle Fabler due

Kun til at skræmme Børn med ....

Grunder.



Børn har godt.

Som Barn har man et let og muntert Hierte;

Man voxer til, og alt imens man voxer,

Saa svulmer Hiertet mere haardt og tungt,

Og trykker En tilsidst som Steen i Brystet.

Han stirrer hen paa sin Moders Billed i Baggrunden.



Der hænger hun! Hun græder, tykkes mig.

Ha Tyra Dannebod! hvi græder du?

Men det er Glædestaarer; hendes Søn

Har bragt det vidt, han sidder med en Krone

Paa Issen, med et Scepter i sin Haand,

Med gyldenbræmmet Purpurpel om Skuldren;

Maa hun da ikke fryde sig? Thi hvad

Er større Glæde for en Moder, end

At see sit Barn vel artet? - Gamle Taabe!

Hvad er dog det for Sværmeri, du drømmer?

Den Hane skal i Morgen slagtes; thi

Den skriger mig for stærkt i Ørerne,

Og Hunden tuder Grovt til Hanens Fiint,

Mens Uglen kroer sig af sin Fisteltrille.

Et herligt Taffelspil, heel kongeligt!

Hvo ei ved slig Musik fik Lyst til Drik,

Var ikke Miøden værd. God Taar derude!

Han drikker og lægger Hornet fra sig.



Besynderligt med de Umælende!

Om Dagen tie de, og laer os tale;

Om Natten sladdre de, naar vi er tause,

Og kræver os med deres Hyl til Regnskab.






Alt præker, disse Mure, Tyras Billed.

See hvor hun stirrer straffende herned! -

Som om jeg ikke vidste, dine Øine

Var brustne længst. - Det er en hæslig Vane,

At Skilderierne ved Nattetide

Bestandig stirre Folk i Øinene.

Hvorhen jeg gaaer, forfølger hendes Blik mig.

Utaaleligt! det er en Hexekunst.

Jeg vil forbyde alle Malere

At nærme sig mit Rige.

Gaaer hen for Billedet.



Nu? hvad vilst du?

Har du paa Bugen vendt dig i din Grav,

Fordi din Godhed, din Formaning ei

Har frugtet paa mig? vilst du end bestandig

Mig revse med din Tale, som en Pebling?

Ha jeg er voxet længst fra Riset, jeg!

Jeg er en Mand paa fiirsindstyve Aar;

Kan raade selv mig.

Han sætter sig.



Hvor dog Skofte bliver.

Det maa dog være giort nu alt. Saa kom!

Da skalst du see mig i min Kroningsdragt.

Ei blot for Drengens, for min egen Skyld,

Har jeg iført mig denne Dragt; den giør

Mig tryg i Natten. Nattens Rædsler tør

Ei nærme sig den Salvede.

Seer stivt paa Billedet.



Den Stirren

Skal jeg dog vænne snart dig af med ....

Han gaaer hen, og vender Billedet om paa Væggen.



Saa!






Nu kanst du see i Væggen, ei paa mig ....

Den Salvede!Ha trued hendes Blik ei

Ved dette Ord, som om hun vilde sagt ....

Nok - død er død - Og Knud Dan-Ast er længst

Begravet. - Var han god, saa er han salig! -

Hvad der gik for sig mellem ham og mig,

Det kommer Ingen ved, - nu sover han i

Tinkisten.Haralder den Salvede. -

At Salven brændte ham som Ild paa Issen,

At Haarene faldt af derved; det er

En Hemmelighed, som kun Harald veed,

Og som han tager med sig i sin Grav.

Hvis han er Drot, har han betalt sin Krone,

Ei faaet den for intet; han har kiøbt den

Med sin Samvittighed, og det er meer,

End dette gule Stykke Malm er værd. - -

Dit blege Gienfærd skrækker mig ei, Knud!

Det er Indbildning kun, at hist jeg seer det

I Hallen rynke sine hvide Bryn,

Og pege med sin Finger paa sit Saar;

Kun Overtro! der gives ingen Gienfærd! -

Natten er raa, den tærer kold, som Søen;

Da maa man drikke muntert og forjage

Sin Hovedsvimmel. - Ha der kommer han!

Der kommer Skofte med sin røde Daggert.

Den svæver op, den skiulte Dør! - Saa ryst

Dog ikke saa! nu er det jo forbi.

Dørren aabner sig og Palnatoke staaer i fuld Rustning med opspændt Bue, og sigter paa Harald.



Hielp Himmel! det er Palnatokes Aand!

Han styrter til Jorden.






PALNATOKE.



Nu er din Time, Harald Gormsøn! kommen; dø!



HARALD.



O lad mig ei som Synder døe! O Skygge spar!



PALNATOKE.



At synde meer forhindre dig vil Rotas Bud.



HARALD.



Jeg synger Sielemesser dig ved Graven; spar!



PALNATOKE.



Opdaget blev dit Niddingsværk; mit Liv er frelst.



HARALD.



Spar, spar! Jeg deler villig Riget strax med Svend.



PALNATOKE.



For sildig! Eden binder mig, du maa herfra.



HARALD.



O vær ei grusom! Fryder dig en Oldings Drab?



PALNATOKE.



Ved Thor! jeg sender Dødsens Piil med Taarer dig.



HARALD.



Bi, bi til Morgnen, lad os stride da som Mænd.



PALNATOKE.



Du est en Niding, tør i ærlig Kamp ei gaae.






HARALD

drager sit Sværd.



Saa dræb med Sværdet! Nægt mig ei mit Livs Forsvar.



PALNATOKE.



Spilfægten var kun mellem dig og mig en Kamp.



HARALD.



Her knæler jeg i Støvet for dig; Skaan mit Liv!



PALNATOKE.



Vee den, som Livet foretrækker Ærens Lov.



HARALD

reiser sig fortvivlet og griber sit Scepter.



Jeg er din Konning! Lyd mit Scepter! Fly min Hal!



PALNATOKE.



Tilranet har du Sceptret dig ved Brodermord.



HARALD.



Ha Morderengel! Ær min Krone! Mig i den!



PALNATOKE.



Vanæret har du Danmarks Krone; tag din Straf!

Han skyder ham Pilen i Brystet og gaaer.



HARALD

styrter.



O, han har dræbt mig! Milde Himmel, Miskundhed!

Hielp, hielp! I Danske, kommer! stiller Kongens Blod.

Dybt brænder Pilens Od mit Bryst. Jeg brænder alt.






Han velter sig mod sin Moders Billed.



O bed til Himlen Moder! for din Søn, du varst

Jo god og dydig! Styrk mig hulde Moderblik!

Fortvivlet.



O Himmel! Ryggen har hun vendt sin Søn! - Nei! Nei!

Selvhar jeg vendt min Moder fra mig. Ingen Trøst

I Døden! Ingen Trøst i Døden! Intet Haab.

Hævn! Hævn! I sorte Magter! Hævn paa den, som lod

I Synden døe den sølvgraa Gubbe; blodig Hævn!

Han døer.




FEMTE AKT.

KONGENS HAL.

KONG SVEND.THORVALD.FIØLNIR.FØLGE.



SVEND.



Her blev min Fader myrdet, Gubbe? her?



FIØLNIR.



Her. Hist i Sovekamret - slumrer han.

Han aabner Dørren. Svend giør en Bevægelse til at gaae hurtig ind, men standser, og følger langsomt med Fiølnir.



THORVALD.



Kongen er hæftig rørt.



EN KÆMPE.



Den gamle Fiølnir

Har taget Svededugen af den Døde.

Svend kysser knælende sin Faders Haand.



SVEND

kommer tilbage med Hænderne for Øinene; Han staaer længe taus i den inderligste Bedrøvelse; endelig bryder han ud:



Han var min Fader! Ak hvad er min Seir?

Her staaer jeg nu! En kronet Betler! Hvad






En pialtet Træl, der skraber Gryden hist

I Stegerset, besidder, blev mig nægtet;

Thi jeg har ingen Fader. Han er dræbt!

Og da han leved, var han død for mig.

O hvad er skiønt som det at ei' en Fader?

Vedbenden slynger sig ei mere trygt

Til Egen og den brede Bøg, end Sønnen

Til Faderhiertet.

Han stirrer ind paa Liget.



Hvorfor vilde du,

Som varst saa herskesyg, ej herske over

Et sønligt Hjerte? Hvorfor skulde Døden

Først aabne dig et Bryst, hvis Kierlighed

I Livet du forskiødst? Hvi skulde Mordet

Mit Hierte lære først: du varst min Fader?

Men det har lært mig det; med røde Runer

Har Morderpilen gravet i mit Hierte:

Du varst min Fader! og saavist jeg haaber

At nyde hisset Odins stolte Glæder,

Saavist jeg hævne skal din Død, hvis Surtur

Ei skiuler Ophavsmanden med sit Mulm;

Det sværger jeg dig høit! Ja du skalst hævnes.



FIØLNIR.



O at min gamle Herre havde hørt

Sligt Udbrud af sin Søns Hengivenhed.

Ha, skal da Misforstaaelser og Ondskab

Bestandig fierne selv de bedste Hierter?

Ja jeg er vis derpaa, I havde fundet

En Fader i ham, hvis han havde kiendt Jer.

Men Vee den, som Forargelsen kom fra.






SVEND.



Siig, Gubbe! har du Ingen mistænkt? Ingen?



FIØLNIR.



Mistanken ene fælder ingen Mand;

Dog, Herre! jo; ei blot Mistanken har jeg

Men meer: Sandsynlighed; og maaskee - Vished.



SVEND.



Vished?



FIØLNIR.



Lad Eders Følge træde bort,

Saa vil jeg tale.



SVEND

betyder Drabanterne ved et Vink at forføie sig bort; til Thorvald, som ligeledes vil gaae, siger han:



Bliv, min Ven! for dig

Har Kongen intet hemmeligt. Tal Gubbe!



FIØLNIR.



Her fandt jeg Kongen i sit Blod i Morges.

Den finske Træl var borte. Alle troe nu,

At han er Morderen; men hvo, som kiender

Hans forhen viste Troskab, maa forkaste

Sligt, som den plat urimeligste Gisning.

Hvorledes dette Mord er skeet, det skiules

I Nattens Mulm; men, Herre! Gierningsmanden,

Ham har alt Hævnens vrede Norne røbet!



SVEND.



Hvorledes? Tal! Hvem har du mistænkt? tal!






FIØLNIR

tager en Piil frem af sin Barm.



Med denne Piil er Eders Fader dræbt;

Selv har jeg draget den af Kongens Hierte.



SVEND.



O Himmel! den er blodig end.



FIØLNIR.



Som Blodet

Beviser Mordet, saa beviser Pilen

Tillige Gierningsmanden. Kiender du

Den ei, min Herre?



SVEND.



Nei! - Jo! - Nei! - I Guder

Hvad Gisning isner mig!



FIØLNIR.



Sikkert den rette.

Siig Herre! kiender I ei denne Piil?

Hvo skyder med saa tunge store Pile?



SVEND.



Thorvald!



THORVALD.



Min Konge!



SVEND.



Nærm dig! Kiender du

Den Piil? Tal, tal!






THORVALD

betragter den, studser et Øieblik, men giver den derpaa rolig tilbage:



Ja Svend! jeg kiender den.

Den har en Stimand stiaalet ud i Nat,

Af Palnatokes Kogger.



SVEND

omfavner ham.



O min Ven!

Dig skiænkte Himlen mig, en evig Frelser.

Som før mit Liv, saa har du reddet nu

Mit Haab, dræbt min Fortvivlelse; du har

Blot ved et Ord nu andengang befriet mig

Fra Lænkerne. Ja Thorvald! du har brudt

Uværdig Mistvivls Slavelænke.



FIØLNIR.



Stille!

Lad først mig lukke Dørren for den Døde.

Slig Tale kunde reise ham i Kisten.



SVEND.



Hvad siger du?



FIØLNIR.



Jeg siger, Ungdom er

Et Hav, hvis hele Brusen avler - Skum!



SVEND.



Ha! du bebreider mig?



FIØLNIR.



Jeg troede nys,

At see en Viggo, snild betænkt paa Hævn,






En Amleth, grublende paa rædsom Straf

For Fadermordet; og nu har et Vindstød

Fra Island kiølet pludselig din Lue,

Og giort dig fra en Løve til et Lam.



SVEND.



Slig Skingrund kan ei fælde Palnatoke.



FIØLNIR.



Det var fra Arildstid et stærkt Beviis

At finde kiendt Mands Vaaben hos den Dræbte.

Han er min Brodersøn; var han uskyldig,

Da maatte Blodets Stemme kalde mig

Til hans Forsvarer, ei hans Avindsmand;

Men Pligt og Tro staaer over Slægtskabs-Baand;

Her har han myrdet lumskelig min Konge;

Og fra med Iver at bevise Mordet

Skal intet bringe mig.



SVEND.



Opdag det først.

I Aften holder jeg min Faders Gravøl.

Til dette Gilde kommer alle Kæmper

Og Palnatoke med; er Tallet fuldt,

Da vil jeg lade Pilen gaae omkring

Fra Mand til Mand. Og Palnatoke maatte

Paa eengang have skiftet reent Natur,

Ifald han skulde nægte sin Bedrift.



FIØLNIR.



Det troer jeg selv. Hans Dristighed og Stolthed

Er tøileløs. Men ædle Herre Konge!

Han kommer ei. Han gaaer i Nat til Jomsborg.






SVEND.



Hvordan?



FIØLNIR

henter et Skiold.



Læs disse Runer! høie Konge!

Dem skrev han paa Heroldens Skiold til Svar.



SVEND

læser:



»At Sønnen ære vil sin Faders Minde,

Bør ei bebreides; at jeg ei kan hædre

Min Avindsmand, at Palnatoke slet

Forstaaer at hykle Følelser, det veedst du;

Desaarsag bliver jeg fra Graverøllet,

Ei heller har jeg Lyst, at lade Rygtet,

Der gaaer, i Aften komme til Forklaring.

Drik, efter Landets Sæd, din Faders Minni,

Bliv værdig til den Throne, du bestegst,

Og tro med Styrke paa min Ærlighed,

Indtil jeg faaer beviist dig den. Farvel!«



FIØLNIR.



Nu? Er endnu min Gisning Luft?



SVEND.



Ved Odin

Nei. Han maa komme her i Aften, Fiølnir!



FIØLNIR.



Det vil han, hvis du billiger mit Forslag.



SVEND.



Tal!






FIØLNIR.



Skriv paa Skioldet: han maa komme. Skriv:

At Fiendskab jo bør være glemt med Døden,

Og at den første Dannerkæmper ei

Maa mangle ved dit første Giestebud;

Skriv: over dig har Rygtet ingen Magt;

Og at der intet ymtes skal om Rygtet

Den hele Aften. Lov ham det, min Herre!

Og du skalst see, han kommer.



SVEND.



Vel, det skee.



THORVALD.



Hvorledes? Svend, min Ven! du vilst bedrage?

Vilst overvælde lumsk din Fosterfader?



SVEND.



Hvis han har overvældet lumskelig

Min egen Fader, er min Hævn for stor?



THORVALD.



Betænk dig vel, Kong Svend! der gives ofte

Omstændigheder og Forviklinger

I Livet, som man ahner ei. Det kunde

Vel hænde sig, at Palnatoke havde

Dræbt Harald, og var endnu brødeløs.



SVEND.



Og har han dræbt ham, nu, ved Danmarks Rige!

Da skal han bøde for det. Du undskylder

At dræbe værgeløse Gubber, troer jeg,

Ved Midnat?






THORVALD.



Jeg undskylder Intet, Svend!

Jeg beder dig kun, at du ei skalst glemme

Besindigheden, og den Tillid, som

Du est den ædle Palnatoke skyldig.

Hvo stod i Dag paa Thinget mandelig,

Og talde diervt og kæmpende din Sag?

Hvo var den første Aarsag, at du valgtes

Af Christne, som af Hedninger til Konge?



FIØLNIR.



Det være kan et Skalkeskiul, som mere.

Mig farlig var den Mand, hvis jeg var Fyrste,

Som stifter Stater i min Stat, som veed

At styre Folket, og som straffer Konger

Paa egen Haand med Døden.



SVEND.



Han har Ret!



FIØLNIR

aabner Sovekammerdøren.



Der svømmer Eders Fader i sit Blod.

I svor ved Odin -



SVEND.



Fort! jeg skriver Brevet!

Han gaaer hurtig bort med Fiølnir.



THORVALD

ene, efter et Øiebliks Taushed.



Det havde jeg ei troet om Svend, min Ven!

Med dette Brev fraskriver du dig, Konge!

En vældig Kæmperarm, et trofast Hierte.

Thor bedre dig! Mig seer du aldrig mere.

Han gaaer.




PALNATOKES HUUS.

PALNATOKE.EN SKARE DANSKE.



FORMANDEN.



Ja, Herre! Siellands sydre Deel og Fyen

Har Eder valgt; vi frygter Othos Magt;

Vi mene, til at styre Riget nu,

I saadan Storm, dertil behøves Mænd,

Ei Ungersvende; og da Eders Slægt

Er kongelig, som Svends, saa byde vi

Den ædle Palnatoke Danmarks Krone.



PALNATOKE.



Har I og Eders Venner Tillid til mig?



FORMANDEN.



Det troe vi at bevise med vort Tilbud.



PALNATOKE.



Hvis saa er, da er Sagen hurtig afgiort.

Gaaer hiem og siger dem, som Eder sendte:

Min Mening var, da jeg opdrog Kong Svend,

At danne ham til Drot, hvortil han fødtes.

Siig Eders Venner, som har Tillid til mig:

Jeg troer at have opnaaet, hvad jeg stræbte,

Og at jeg har det bedste Haab om Svend.

Fremdeles siger: Svend har ingen Ven

Meer trofast i sit Land, end Palnatoke;

Forkynder dem: Den Mand, som jeg skal agte,

Maa være Kongen tro; og siger dem

Til Slutning: At det Spyd, som vilde støde

Fra Thronen Svend, først maatte bore sig






En blodig Vei igiennem dette Hierte.

Har I forstaaet vel min Mening?



FORMANDEN.



Ganske.



PALNATOKE.



Saa gaaer med Fred, og glemmer ei herefter,

At rolig Troskab og Hengivenhed

Er Undersaattens første Pligt. Farvel.

De Afsendte forføie sig bort.



ARNODDUR

træder ind med et Skiold, som han rækker Palnatoke.



Dankongen sender dig et Skiold med Runer.



PALNATOKE

læser det, og siger derpaa efterat have betænkt sig et Øieblik, i det han giver ham det tilbage:



Vel! Hils din Herre! siig ham: Jeg skal komme.

Svenden gaaer.



THORVALD

som har mødt Svenden i Dørren, følger ham betænkelig med Øinene, og siger derpaa til Palnatoke:



Jarl! togst du mod Indbydelsen!



PALNATOKE.



Ja Thorvald.



THORVALD.



Det havde jeg ei troet. Jeg var hos Svend,

Da du afslogst det første Gang, og kom nu

At sige dig Farvel.






PALNATOKE.



Ærlige Thorvald!

Vi vil ei tage Afsked. Afsked tyder

Paa lang Fraværelse; og din Erindring

Skal aldrig være skilt fra mig. Vi sees

Desuden, haaber jeg, vel snart igien.



THORVALD.



Det kommer an paa Guderne; jeg tvivler.



PALNATOKE.



Du tvivler?



THORVALD.



Gode Jarl! du gaaer til Jomsborg,

Og jeg indskiber mig i Nat til Island;

Den vaade Ægir skiller vidt os ad;

Og om jeg tiere seer de danske Kyster -

Maa Himlen vide.



PALNATOKE.



Du forlader Svend?



THORVALD.



Jeg staaer forladt af ham; og skynder mig

Fra disse skumle, kongelige Sale,

Hvor Listen yngler lumsk i hver en Krog,

Tilbage til min tarvelige Hytte.



PALNATOKE.



Hvordan skal jeg forstaae din Tale, Ven!

Du est bedrøvet.



THORVALD.



Ja ved Asa Baldur!

Ret inderlig bedrøvet.






PALNATOKE.



Ven! hvorfor?



THORVALD.



Jeg smigrer mig dermed, jeg troer, min Herre!

At du beærer med dit Venskab mig.

Bestandig har du viist mig ærlig Yndest,

Ja selv Tilbøilighed, endskiøndt du est

En vældig Helt, og jeg en ringe Mand.



PALNATOKE.



Hvorledes kan en Thorvald tale saa?



THORVALD.



Maa jeg udbede mig en Godhed af dig

I Afskedstimens sidste Øieblik?



PALNATOKE.



Alt hvad du vilst.



THORVALD.



Vil Palnatoke skiænke

Da Thorvald sin Fortrolighed?



PALNATOKE.



Du est

Den værd.



THORVALD.



Saa siig mig, ædle Jarl!

Hvorfor afslogst du Kongens første Tilbud,

Og togst imod det andet?



PALNATOKE

betragter ham et Øieblik stivt.



Du har hørt

Et Rygte, Thorvald! Troer du dette Rygte?






THORVALD.



En ærlig Mand troer ei paa Skvalder.



PALNATOKE.



Troer

Vel Thorvald mig istand til denne Daad,

Som Rygtet mig beskylder for?



THORVALD.



Hvorfor ei?

Hvo kan forudsee alle Livets Forhold?



PALNATOKE.



Troer Thorvald mig istand til Niddingsværk?



THORVALD.



Ved alle Valhals gode Guder: Nei!



PALNATOKE

griber hans Haand.



Ærlige Ven! ja, jeg har dræbt Kong Harald

I Natten med min Piil.



THORVALD.



Det sagde mig

Dit Øie strax.



PALNATOKE.



Jeg sad i Hallen her,

Var slumret ind, blev vækket af en Træl,

Som Harald havde sendt at myrde mig.

Det var det tredie Anfald paa mit Liv.

Et Menneske er kun et Menneske;

Og selv den bedste Helt er intet meer.

Mit Hierte svulmed vredt; jeg greb min Bue,






Og fulgte Morderen den skiulte Vei.

Der stod den gamle Synder! Tusind Gange

Han havde været Døden værd. Jeg saae

I Nattens Baggrund Danmark græde Blod

For denne Niddings Skyld. Da forekom

Hans Død mig uopsættelig nødvendig -

Og Pilen fløi fra Buen i hans Bryst.



THORVALD.



Han vilde atter skille dig ved Livet?



PALNATOKE.



Ja, ved sin Skosvend, ved den finske Træl.



THORVALD.



Harald er falden paa sin egen Synd.



PALNATOKE.



Ved Nornernes Retfærdighed, det er han.

Men - fromme Thorvald! da vi er allene,

Og da du ønsker min Fortrolighed;

Eet - ængster mig just ei; men giør mig dog

Urolig i mit Hierte.



THORVALD.



Hvilket, Herre?



PALNATOKE.



Den gamle Synder raabte i sin Dødsstund

Paa Tvekamp; fordrede sit Livs Forsvar.

Jeg nægted ham den sidste Tilflugt, Thorvald!



THORVALD

tier.






PALNATOKE.



Det var ei Grusomhed. Jeg indsaae klart,

Hvorlidet Kampen vilde nytte ham;

Den kunde vorden en Udsmykning høit

For min Bedrift, ei nogen Hielp for ham;

Og jeg forsmaaede denne Pyntekaabe.



THORVALD.



Hvad du har giort, kan ingen Mand fordømme.

Den bedste Helt er kun et Menneske;

Det har du til dit eget Forsvar sagt.

Og Niddingsværk kan fylde selv med Galde

Et Duehierte, meer et Løvebryst.



PALNATOKE

griber pludselig hans Haand og fører ham til en Side.



Og skulde du nu troe, min vakkre Thorvald!

Med alt, hvad her du siger til min Trøst,

Med alt, hvad jeg mig selv bestandig siger -

Saa staaer den røde Skygge for mit Blik,

I Purpur-Kaaben, med den gyldne Krone,

I hver en Krog - og truer med sit Spiir.



THORVALD.



I Broder-Purpurblod var Kaaben farvet,

Og Spiret vristet af den Dræbtes Haand;

For øm er din Samvittighed, min Herre!



PALNATOKE.



Min Ære var tilforn et speilglat Skiold

Af slebent Staal;hvorSolens Straale faldt,

Der blinkte den med dobbelt Glands tilbage. -

Nu staaer en Plet af blodig Rust paa Skioldet.






Jeg gnider den ved Dag ved Nat - og kan

Ei faae den ud!



THORVALD.



Hugprude Palnatoke!

Naar hørte jeg dig tale saa.



PALNATOKE

med stigende Varme.



Ved Thor!

Jeg gav mit Blod, ifald jeg kunde vaske

Rustpletten ud dermed.



THORVALD.



Fat dig, min Herre.



PALNATOKE.



Der gaaer en grusom Frister giennem Livet,

Den stygge Vagnhoft, med det krumme Sværd;

Han lokker os, Een meer, en Anden mindre;

Han har sin Fryd af at forvikle Hiertet

I sine Garn. - Maaske det er en Prøve,

Hvorved de høie Guder vil erfare

Det sande Sindelag. Den, som de skiænkte

En sielden Evne, af en Saadan fordre

De og en sielden Kraft, en sielden Dyd;

Og finde de i Haabet sig bedragne -

Da sende de Blod-Nornen med sit Spyd.



THORVALD.



Ved Odin! Harald har fortient sin Død.



PALNATOKE.



Hvi drev minegen Sagmig til hans Drab?






THORVALD.



En menneskelig Drivt, ved alle Guder!



PALNATOKE.



Nok, Thorvald! - Jeg har aabnet dig mit Hierte;

Hvad du har hørt, faaer Ingen meer at høre.



THORVALD.



Din Tillid og Fortrolighed fortiener

Den inderligste Giengield: Palnatoke!

Gaa ikke hen til Kongens Graverøl.



PALNATOKE.



Og derhen maa jeg, derhen skal jeg just.



THORVALD.



Gaa ikke hen til Kongens Graverøl!

Hvad vilst du der? du har jo selver sagt:

Det er et Minde, som du ei kan hædre.



PALNATOKE.



Jeg gaaer ei did for Haralds Skyld, for Svends,

Han ønsker mit Farvel, før jeg gaaer bort,

Vil takke mig personlig for min Iver

Ved Kongevalget.



THORVALD.



Palnatoke, bliv!

Svend har besluttet, at besnære dig,

Det er den sande Aarsag, hvi jeg kom.

Fortumlet ved det pludselige Skifte,

Ved Kongevalget, ved sin Faders Død;

Bevæget ved at see hans Liig; ophidset

Af Fiølnirs Had; har nu den svage Yngling

Forglemt sin Pligt, og hvad han skylder dig.






PALNATOKE.



Det veedst du vist?



THORVALD.



Saavist, at jeg bestiger

Endnu i Nat mit Skib, og gaaer til Island.



PALNATOKE.



Bliv her, og følg med mig til Graverøllet!

Did gaaer jeg hen, uagtet alle Farer.

Hvad du har sagt, har jeg formodet alt.



THORVALD.



Og dog? Dog vilst du gaae?



PALNATOKE.



Jeg maa derhen.

Ei min Samvittighed beklemmer mig,

Men dette Mummeskiul. Saalænge jeg

Har levet, var jeg min Bedrift bekiendt.

Jeg vil ei flygte, som en Rømningsmand;

Men ærlig tage Afsked med Kong Svend.

Vil han Forklaring, nu! da skal han faae den.

Og jeg vil see den Kæmpe, der tør vove

At lægge dristig Haand paa Palnatoke.



THORVALD.



Tag i det mindste dine Venner med dig!



PALNATOKE.



Nei. Denne Sag vedkommer ene mig.

Hvad enkelt Mand har giort, maa enkelt Mand

Forsvare.






THORVALD.



Ædle Jarl! jeg kan ei dølge

Dig her min Frygt.



PALNATOKE

venlig.



Hvad frygter Thorvald for?

Mit Liv? Det skal jeg jo dog eengang miste.

Min Ro? Den vinder ved det raske Skridt. -

See, Thorvald! jeg vil tilstaae dig det reent ud:

Jeg havde mig en Drøm i Morgenstunden.

Der kom en Mand til mig i Søvne, sagde:

»Endnu i Nat skal denne Regning slettes

Imellem dig og Svend! Endnu i Nat skal

Dit Hierte vorde roligt!« - Om han mente

NuLivetsellerDødensRo - det veed

Jeg ei; det vil vi nu forsøge. - Hvis

Jeg falder - vel! da var det Nornens Vink.

Gaaer jeg derfra - da skal den røde Skygge

I Mørket tabe sig med denne Nat,

Og Dagen atter stedse see mig freidig. -

Følg mig! Jeg gaaer til Haralds Graverøl.

Han gaaer.



THORVALD.



O ædle Helt, du gaaer kun til dit eget.

Men jeg vil redde dig - Ja! jeg vil ile

Til Stranden ned, vil aabenbare Bue

Forræderiet; han skal komme med

Sit Mandskab dig til Hielp. - Selv vil jeg flye

Udfaldet og min ængstelige Kummer.

Thi falder Palnatoke, falder Svend,

Er lige stor min Sorg og Danmarks Tab.






Farvel! du skiønne, danske Strand! hvi tvinger

En grusom, en fortørnet Norne mig,

At flygte bort, paa Nattens sorte Vove,

Til Heklas Sne, fra dine Bøgeskove?

Han iler bort.

KONGENS HAL.

Salen er i Baggrunden behængt med sorte Tepper, og den Afdødes Vaaben. Et Bord i Midten, hvorpaa staaer et gyldent Træbilled af Freiers hellige Galt. Bænke til begge Sider. I det Scenen forandres, begynder en dæmpet Sørgemusik, under hvilken Kæmperne vaabenklædte, komme parviis ind, og sætte sig omkring Bordet. I Baggrunden staae Trællene ved Skienkebordet med store Miødkruse i Hænderne. Naar alle ere komne, træder Kong Svend ind med Fiølnir.



SVEND

afsides til Fiølnir.



Tallet er fuldt, kun Hovedmanden mangler.

Ifald han kommer ei?



FIØLNIR.



Han kommer vist.

Kun frygter jeg hans Følge.



SVEND.



Stille, Fiølnir!

Ved Asathor der er han! Uden Følge

Og uden Rustning, blot med Sværd og Skiold.



FIØLNIR.



Den vrede Rota leder selv hans Fied.

Musikken begynder igien. Svend sætter sig i Høisædet, Arnoddur har anviist Palnatoke sin




Plads ved Bordenden. Under Musikken gaae Trællene omkring og hælde Miød i Kæmpernes Horn.



SVEND

reiser sig i Høisædet med et sort Oxehorn, beslaget med Sølvringe.



ARNODDUR

raaber.



I ædle Kæmper! Konning Svend, vor Herre,

Alt for bedrøvet til at tale selv,

Forkynder Eder lydt ved sin Herold,

At han vil drikke nu af Sorgens Horn

Sin Faders, Konning Harald Gormsøns Minni.

Musikken begynder igien; alle Kæmperne reise sig og drikke med Svend; hvorpaa deres Horn atter fyldes.



KONG SVEND

reiser sig atter med et dobbelt saa stort Drikkehorn af røden Guld; hvorpaa



ARNODDUR

raaber.



I drabelige Kæmper, fromme Hirdmænd!

Nu blotter Eders Hoveder fra Hielmen!

Thi dette Bæger er det hellige Horn

For Asa Bragi, det er Løftets Bæger.

Kæmperne blotte deres Hoveder uden at reise sig og sætte Hielmene med et raslende Samslag for sig paa Bordet.



FIØLNIR

staaer op i sit Sæde og raaber.



Jeg, den Afdødes Staller, Merkismand,

Og Ven, adspørger dig, Svend Haraldsøn!






Hvad Løvte giør du her paa Freiers Galt,

Ved Bragis Bæger, for din Faders Minni?



SVEND

strækker Hornet i den høire Haand høit mod Himlen, den venstre lægger han paa Galtens Hoved, og siger derpaa.



Paa Freiers Galt, ved Asa-Bragis Bæger,

Giør jeg det Løfte, Svend, de Danskes Konge,

At jeg vil hævne strængt min Faders Drab.

Hver Draabe vorde Gift, saafremt jeg sviger.

Han tømmer Hornet.



FIØLNIR.



Et ærligt Løvte. Guderne har hørt det.

I Kæmper! drikker til Bekræftelse.

Kæmperne reise sig og drikke; derpaa sætte de sig igen, og bedække sig med deres Hielme. Der stødes i Trompeterne.



ARNODDUR

træder frem med Sværd og Skiold, slaaer tre Gange paa Skioldet og raaber.



Høit efter gammel Skik adspørger Kongen,

Om Ingen har Beviis mod Morderen?

Hvo noget har, han træde frem som Vidne.



FIØLNIR

reiser sig og tager Pilen frem.



Jeg, Fiølnir, har Beviis mod Morderen!

Med denne Piil er Harald Gormsøn dræbt;

Selv har jeg draget den af Kongens Hierte.






SVEND

til Arnoddur.



Tag denne Piil! Bring den om Bordet, spørg,

Og Nogen kiender den, og veed dens Eier!



ARNODDUR

gaar, med Pilen i den ene og en stor Voxkierte i den anden Haand, Bordet om fra Mand til Mand, og spørger den første:



Dankæmpe! kiendes du ved Pilen?



KÆMPEN.



Nei.

Derpaa siger han til Enhver »du?« og faaer »Nei« til Svar, indtil han kommer til Palnatoke, som svarer »Ja«.



SVEND

reiser sig opbragt.



Hvordan? du kiender den?



PALNATOKE

rolig.



Hvi skulde jeg

Ei kiendes ved min egen Piil?



SVEND.



Hvor skiltes

Du ved den sidst?



PALNATOKE.



Ifald du endelig

Vilst vide det, min Fostersøn! da skiltes

Jeg ved den sidst paa Buestrængen, dengang

Jeg skiød din Fader tvers igiennem Hiertet.






SVEND.



Staaer op nu, alle Mand! og griber ham!

Thi nu er Huldskab, nu er Venskab brudt.



FIØLNIR.



Op griber ham! Jeg være skal den første.



PALNATOKE

drager sit Sværd, og støder ham ned.



Du være skalst den første, gamle Nidding!

Der styrter ned til Hel; og saa skal Hver,

Der vover sig et Skridt mig nærmere.

Han slaaer Sværdshialtet imod Bordet, saa det runger i Salen.



Rolig i Hallen her! Ved Asathor!

Den mindste Mine til at røre mig,

Vil koste Eders Hierteblod.

Til Svend.



Grønskolling!

Du vilst forgribe paa en mandig Helt dig?

Hvo lærte dig? Hvo lærte Eder alle,

Duunglatte Ynglinger, at bruge Sværdet?

Hvo førte Eder seierrigt mod Fienden?

Hvo tugted Eder op til Dannerkæmper?

Jeg, Palnatoke! Og nu kan I troe,

At Eders Fader, Lærer er en Nidding.

Nu kan I troe, at Palnatoke har

Vanhædret sit berømmelige Navn?

Ved Danmarks Ære! Valhals Guder rødme

Og skamme sig ved Eders Trællesind.

Alle Kæmperne stikke skamfulde deres Sværd i Skederne, og sætte sig tause ned igien.






PALNATOKE

til Svend.



Jeg kunde gaae, behøved ei at giøre

Dig Regnskab for min Daad. Men jeg er kommen

At tage Afsked, som en ærlig Mand.

Din Fader har jeg dræbt, fordi han var

En Synder, Døden værdig, Landets Fiende;

Meer vil jeg ikke sige til mit Forsvar.

Den gamle Nidding tvang mig til sit Drab.

Farvel! Jeg gaaer herfra til Usedom,

Hvis du vilst hævne dig, velan, da træf mig

I Østersøen med din Flaade. Men

Vanær dig ei, og mød ei den med Lumskhed,

Der meer din Fader var, end den, du hævner.

Jeg gaaer herfra saa rolig, som jeg kom.

Hvo vover sig til at forfølge mig?

Hvis jeg har overilet mig og feilet -

Det er en Sag, somGudernemaa dømme,

EiMennesket. I kan ei fælde mig!

Han gaaer.



SVEND.



O han er stor! Jeg har fornærmet ham.

Hvo handler saa? Hvo yttrer saadan Kraft?

Naar kun han taler, maa han troes, beundres.

Ja, jeg vil møde dig i Østersøen,

Og bøde for mit overilte Løfte.

Til sine Kæmper.



Gaaer bort med dette Liig. Han faldt retfærdigt,

Thi han har ægget mig mod min Velgiører.

Kæmperne gaae bort med Fiølnirs Liig. Svend staaer allene, og støtter sig til sit Sværd, hensiunken i Bedrøvelse; pludselig hører man Sværdeklirren og Kamp bag Skuepladsen.






BUE

styrter ind med en Flok Jomsborgere, bleg i Ansigtet med funklende Øine; han har Bærsærkegang, løber rasende mod Svend med opløftet Sværd og raaber:



Du, du har dræbt ham, Nidding! du skalst døe.



SVEND

sætter sig til Modværge.



Fat dig! Din Herre gik herfra med Fred.



BUE.



Til Gravens Fred. Men du skalst bøde for det.

De fægte.



SVEND

raaber:



Det var ei Palnatokes Liig, men Fiølnirs!



BUE.



Til Hel, til Hel, du Nidding, styrt til Hel!

Svend snubler og synker i Knæerne. Bue sætter ham Sværdet for Brystet. I det samme styrter



PALNATOKE

ind, griber Bue i Halskraven, kaster ham tilside, og raaber opbragt:



Afsindige Forræder! vilst du myrde

Din Konge? Raser du? Siig, vilst du være

En Kongemorder?



BUE

ude af sig selv.



Kongemorder? ha!

Er dette Takken for min Troskab til dig?






En Kongemorder? Du est Kongemorder,

Og ikke jeg. Der, der har du din Straf!

Han render Palnatoke sit Sværd igiennem Livet.



PALNATOKE

falder.



O alle hellige Guder! Mægtige Forsyn!

Bue klemmes mellem Skiolde. Palnatoke bringes i en Stol.



SIGVALD

til Jomsborgerne.



Lad først ham komme til Besindigheden!

Bevidst først skal han bøde for sit Mord.



PALNATOKE

raaber med sine sidste Kræfter:



Jeg byder Eder, Jomsborgs Helte! hører

Mit sidste Bud: Bue skal nyde Livet.



BUE

kommer til sig selv igien, han drager et dybt Suk, stirrer paa Palnatoke, og siger:



Hvad har jeg giort!



PALNATOKE

venlig og mat.



Bue har intet giort.

Du varst et Værktøi kun i Skiæbnens Haand.



BUE

sætter sig Sværdet for Brystet.



Jeg følger med.






PALNATOKE.



Hvis jeg skal døe med Ro,

Da maa du sværge mig, at du vilst leve.



BUE

kaster sig paa Knæe, kysser hans Hænder, og væder dem med sine Taarer.



O Palnatoke! Alle gode Guder!

Dig, som jeg elskte over Alt i Verden!



PALNATOKE

lægger sin Haand paa hans Hoved.



Nornen har ført din Hand, du varst uskyldig! -

Det er forbi. Hør mig, før Døden slutter

De blege Læber: Lev! og smyk dit Norden

Fremdeles med din Heltekraft. - Gaaer Brødre

I Ro herfra! - Gaaer! - Taler ei et Ord!

Henter en Baar af sammenbundne Spyd,

Og bringer mig paa Skibet ud, og fører

Mit Legeme til Jomsborg! Jorder mig

Paa Torvet! Sætter ved min Grav en Steen;

Og sværger der ved Thor, at I vil hævde

Det gamle Danmarks Hæder og dets Kraft.

Det var mig ei bestemt at følge med;

Sigvald er viis, han være Eders Høvding

I Freden; Bue stærk, han føre Eder an

I Krigen.



BUEvil tale,PALNATOKE

siger:



Stille! Stille! Døden kommer.

Hvor er min Palnir?



SIGVALD.



Ak! han gik til Samsø.






PALNATOKE.



Jeg havde gierne seet min Søn end een Gang -

Siig ham, han hilse skal sin Moder, Broder!

Gaaer! Lad mig døe i Ro. Den som i Livet

Har elsket mig, han vandre taus herfra.

Bue gaaer hulkende bort med Hænderne for Øinene. Alle Kæmperne følge ham stumme i den høieste Bedrøvelse. Et Stille.



SVEND

nærmer sig skielvende og siger med sagte Røst.



Tilgiv mig, Fosterfader! hvis du lever

Endnu! Tilgiv den alt for svage Svend!

Han knæler.



PALNATOKE

rækker ham mat sin Haand.



Selv Mænd kan feile, Svend! det har vi seet,

Hvor meget meer en Yngling! Jeg tilgiver

Dig Alt, min Søn.



SVEND.



Og ved din hellige Død!

Din Fostersøn skal vorde værd sin Fader.

Mod dine Venner kan jeg ikke stride!

Jomsborg vil tugte mig; men lad den det!

Naar Svend har staaet ud sin Straf, da skal

Han vise sig som Palnatokes Fostre.



PALNATOKE

reiser sig pludselig overende, strækker sine Arme ud, og raaber glad med høi Røst:



Tak Bue! Tak! Der svandt den røde Skygge.

Du har udvasket Pletten paa mit Skiold.

Han falder tilbage og døer.