Dronning Margrete.



I Roskilde Kirke hun hviler bag

Ved Alterbordet,

Der stiger den sorte Sarkofag

Op midt i Koret.



Afgnavet har Tidens gridske Tand

Dens nøgne Vægge,

Kun Dronningens Billed har holdt Stand

Paa Gravens Dække.



Der ligger hun i sin Marmordragt

Med Træk saa stive,

Og Kronen kun vidner om den Magt

Hun bar i Live.






Der ligger hun med sin Hoveddug

Og foldte Hænder;

At de vare vante til Spirets Brug,

Ej nu man kjender.



Engang ej saa hvidt et Skær der flød

Om hendes Kinder,

Thi hun havde mer af Mandens Lød

End andre Kvinder.



Og hun havde mer af Mandens Sjæl

End Mænd tilhobe:

I Danmark bar ingen Drot saa vel

Sin Purpurkaabe.



I Norden var ingen Aand saa stærk

Som denne Kvindes,

Og Ingen har efterladt et Værk

Saa stort som hendes.



Det aned Kong Volmer, der han stod

I dybe Drømme

Med Stigbøjlen om den venstre Fod

Og Haand paa Tømme.






Og Trolden, til hvem han Bud lod gaa,

Ham svared atter:

"Den Gjerning, som Kongen grubler paa,

Den gjør hans Datter."



Det skjønned Kong Volmer selv den Stund,

Han hørtes sige:

"Vorherre tog svarlig fejl, da hun

Blev skabt som Pige."



Det skjønned og Sjællands Bønder godt

Paa Slagelsemødet,

Og kejsed derfor den Femaars-Drot,

Hun holdt paa Skødet



Og dybere var den Folketro

End gro't adaare,

Da Olaf hin Unge i Falsterbo

Var lagt paa Baare.



Det vidste den skaanske Menigmand,

Til Thinge stævnet;

Thi hende til Husbond for Danmarks Land

Med Gny han nævned.






Det vidste de norske Herrer med,

At vel de gjorde,

Da Dannemænds Valg de toge ved

Og Troskab svore.



Det maatte den usle Sveadrot

Dog mest bekjende,

Som tro'de, at man med ussel Spot

Kan slaa en Fjende.



Hil være hun, "Dronning Brogeløs"

Og "Munkedeje"!

Den kronede Gjæk, hvor højt han fnøs,

Dybt maatte neje.



Hun brugte hans Slibesten slet ej

Til Sax og Naale,

Men hvæssede Sværd, hvormed han sig

Slet kunde maale.



Hun sad ikke ved sin Rok og spandt,

Som han lod raade;

Et kosteligt Perlebaand hun tvandt

Af trende Traade.






Han skikkede hende til Spot og Spe

Et Skjørt at bære;

Hun satte paa Isse Kroner tre

Med Sejr og Ære.



Han sendte en Vadmelsklud paa Stang

Som hendes Mærke;

Hun hejsed en Dug, hvori der sprang

Tre Løver stærke.



Han tog hende ej med Vold i Seng,

Som han mon prale;

Men han maatte dandse som hendes Dreng

Med Narrehale.



Og aldrig han "Hætten" paa sig drog,

Som han forloved;

Men Sveriges gyldne Krone slog

Hun af hans Hoved.



Ved Kalmar et Slot af Navn der staar,

Fortært af Ælde;

Dets søndrede Ruder Regnen slaar,

Dets Vægge hælde.






Dets knejsende Spir er faldet ned

Og Grunden revnet,

Af Fortidens Pragt og Herlighed

Kun Stumper levnet.



Nu Tyve og Skjelmer huses der

I Fangebure;

Men Mindet kaster et Straaleskær

Paa disse Mure.



Der holdt "Fru Margrete" med gode Mænd

Hint Stevnemøde,

Hvor Tanken blev født, som altid igjen

Opstaar fra Døde.



Der plejed hun Raad om Rigens Tarv

I Fremtids Dage,

Og skænked sin Efterslægt en Arv

Foruden Mage.



Der fik hun den Regel tagen ved,

Som skulde gjælde,

Og rejse i trende Rigers Sted

Et enigt Vælde,






Der fik hun med Lempe lagt den Snor,

Hun havde tvundet,

Som skulde det hele skjønne Nord

Til Eet forbundet.



Der fik hun besvoret den Folkepagt,

Hvorom hun tænkte,

At den skulde trodse Verdens Magt

Og Tidens Længde.



Men aldrig saasnart var hendes Blik

I Døden slukket,

Saa var og det Træ, hun plantet fik,

Af Ormen stukket.



Og aldrig saasnart var hendes Haand

Til Støv forvandlet,

Saa havde og Norden mist' den Aand,

Hvori hun handled.



Og neppe var Baandet splittet ad

Af Christjerns Bile,

Saa randt der en Strøm af Broderhad

Foruden Hvile.






Og neppe var glemt hin Folkepagt

I Tider mørke,

Saa dalede langsomt Nordens Magt

Og svandt dets Styrke.



Men aldrig gjenvinder det gamle Nord

Sin gamle Hæder,

Før atter i "Fru Margretes" Spor

En Slægt der træder.



Og aldrig vi fange den Storhed og Magt,

Som vi forliste,

Før Aanden os styrer, der holder Vagt

Ved hendes Kiste.



Og aldrig vi fange Frihed og Fred

Og gode Dage,

Før ærlig den Arv vi kjendes ved,

Hun lod tilbage.



Hil være hun i sin sorte Grav,

Kong Volmers Datter!

Engang vel hun hæver sig op deraf

Og fødes atter.






Hil være hun i sit Marmorskrud,

Den blege Frue!

Engang vel hun ganger i Livet ud

Med Rosenslue.



Hil være hun i sit tause Bur,

Den store Kvinde!

Gjenfødelsens mægtige Sejerslur

Er hendes Minde.