AFTENSANGE






DER STAAER ET SLOT I VESTERLED



Der staaer et Slot i Vesterled,

Tækket med gyldne Skjolde;

Did gaaer hver Aften Solen ned

Bag Rosenskyernes Volde.






Det Slot blev ei med Hænder gjort:

Mageløst staaer det smykket;

Fra Jord til Himmel naaer dets Port;

Vor Herre selv det har bygget.



Fra tusind Taarne funkler Guld;

Porten skinner som Ravet;

Med Straalestøtter underfuld

Sig Borgen speiler i Havet.

Guds Sol gaaer i sit Guldslot ind,

Skinner i Purpurklæder.

I Rosensky paa Borgens Tind

Staaer Lysets Banner med Hæder.



Solenglen svinger Lysets Flag,

Vandrer til fjerne Lande;

Ham følger Liv og Lys og Dag

Bag Nattens brusende Vande.

Liig Solen farer Livet hen,

Gaaer til Forklaringskysten:

Med Glands opdukker Sol igjen

Fra Paradiset i Østen.




DAGEN GAAER MED RASKE FJED



Dagen gaaer med raske Fjed:

Dagens Børn maae ile.

Aftenrøden bringer Fred,

Nattens Stjerner Hvile.






Lykken gjækker Store, Smaa.

Leger med Guldtærning.

Lykkeligst at hvile paa

Er fuldendte Gjerning.



Lidt dog Store, Mindre Smaa

Kan tilgavns fuldbringe;

Villien seer Vor Herre paa,

Giver Kraften Vinge.



Lykkens lunefulde Spil

Leger ei med Sjæle:

Alting føies som Gud vil -

Her er trygt at dvæle.



Blomst skal bære Frugt engang,

Høst skal følge Sommer.

Dag er ei saa travl og lang,

Aftenstund dog kommer.



Lad ved Dag kun op og ned

Lykkens Tærning rulle!

Fandt ved Qvel kun Sjælen Fred,

Gik det som det skulde.




TIL VOR LILLE GJERNING UD



Til vor lille Gjerning ud

Gik vi Smaa fuldglade;

Villien saae den kjære Gud,

Hjalp os som vi bade.






Nu er Dagens Lys udslukt,

Lukt er snart vort Øie;

Giv vor lille Gjerning Frugt,

Fader i det Høie!



Du, som viser Dag og Nat

Sol og Stjerner Veie!

Livets underfulde Skat

Gav Du os i Eie.

I hver Barnesjæl paa Jord

Har Du lagt en Kjærne

Til en Blomst med himmelsk Flor,

Herlig som en Stjerne.



Lad den Kjærne underfuld

Voxe i vort Indre,

Naar der skinner Sol paa Muld,

Og naar Stjerner tindre!

Lad det Frø opvoxe smukt

Med din Børnevrimmel,

Til at bære evig Frugt

I din høie Himmel!




I FJERNE KIRKETAARNE HIST



I fjerne Kirketaarne hist

Nu Aftenklokkerne ringe.

Snart sover liden Fugl paa Qvist

Med Hovedet under sin Vinge.






Nu samles Frænder kjønt igjen,

Som Fugleunger paa Grene;

Men den, som har slet ingen Ven,

Han sidder ved Qvel alene.



Snart ruller ud den stille Nat

Sit Skyggeflor over Himlen,

Og den, som sidder meest forladt,

Seer op imod Stjernevrimlen.

Og gjennem Himmelsløret ud

Der skinner Øine fuldklare:

Mildt seer den kjære store Gud

Herned med sin Stjerneskare.



Han seer til sine Børn da vist,

Han seer til Høie og Ringe,

Selv til den lille Fugl paa Qvist,

Med Hovedet under sin Vinge.

Til dem, som sove, seer han hen;

Han vugger Fuglenes Grene;

Og den, som har slet ingen Ven,

Han lader ei sidde ene.



Det Barn, der synes meest forladt,

Gud Fader selv vil bevare:

Han sender i den stille Nat

Til Jorden sin Engleskare.






De sprede deres Vinger ud,

Naar alle Øine sig lukke.

Selv vaager hele Verdens Gud

Ved Skabningens store Vugge.




BLIV HOS OS, NAAR DAGEN HELDER



Bliv hos os, naar Dagen helder,

Du kjære Fader og Gud!

Bliv hos os, naar Mørket vælder

Af Nattens Sluser ud!






Henspred over Dal og Høie

Dit Stjerneklædebons Flig!

Saa lukke vi trygt vort Øie

Og slumre sødt hos Dig.



Bliv hos os, og vi vil drømme

Om Englebørnenes Fred;

Din Aand gjennem Himmelstrømme

Vil suse til os ned.



Og Kongen i Livets Rige

Vil favne alle de Smaa;

Paa Englenes Himmelstige

Skal Barnesjæle gaae.



Bliv hos os, naar Dagen helder,

Du kjære Fader og Gud!

Og Paradiislyset vælder

Af Nattens Sluser ud.




DEN SKJØNNE JORDENS SOL GIK NED



Den skjønne Jordens Sol gik ned;

Men Stjerneskarerne funkle.

En større Verdens Herlighed

Nedglimter nu i det Dunkle.






Al Verden som en Kirke stor

Bag Sky sig hvælver foroven;

I Templets Krog Guds grønne Jord

Er skjult som et Blad fra Skoven.



Paa mindste Blad i største Skov

Har glade Skabninger hjemme;

Hvor Liv sig rører til Guds Lov,

Det mindste han ei vil glemme.



Gud! i din Haand alt Stort er smaat,

Men kjært det Mindste tillige.

Den Barnesjæl er bjerget godt,

Som skjuler sig i dit Rige.




DEN STORE STILLE NAT GAAER FREM



Den store stille Nat gaaer frem

Med Lys fra Himmelens Sale;

Hvert Lys er Sol for Sjæles Hjem

I høiere Verdners Dale.






I Himmeloceanets Skjød

Neddukker Natten sin Vinge

Med alle Stjernesoles Glød,

Mens Sphærernes Harper klinge.



O! Nat, rul dine Verdner frem

I Oceaner af Himle,

Med Priis til Gud fra Engles Hjem

Og Jorderigs Sjælevrimle!




LYKSALIG, LYKSALIG HVER SJÆL,SOM HAR FRED



Lyksalig, lyksalig hver Sjæl, som har Fred!

Dog Ingen kjender Dagen, før Solen gaaer ned.



Godmorgen! Godmorgen! sang Fuglen paa Qvist;

Tidt saae han Aftensolen bag Fængselets Rist.






Tidt dufted, tidt nikked Smaablomsten ved Gry;

Før Aften laa den knuust under Haglveirets Sky.



Tidt leged Smaabarnet i Morgensol rød;

Ved Qvel det laa paa Leiet saa stille og død.



Paa Jorden ei lever saa salig en Sjæl,

Jo Lykken kan omskiftes fra Morgen til Qvel.



Lyksalig dog Sjælen, som kjender Guds Fred,

Skjøndt Ingen kjender Dagen, før Solen gaaer ned!



Godmorgen! vi sjunge med Fuglen heelt fro,

Skal selv i mørke Fængsel til Natten vi boe.



Guds Børn kan sig glæde som Blomster ved Gry,

Skal selv de ligge knuust under Aftenens Sky.



Som Barn kan jeg frydes i Morgensol rød,

Om ogsaa jeg før Aften er stille og død.



Gudsfred og Godaften! vi sjunge ved Qvel:

Vorherre selv bevarer hver flygtende Sjæl.



Lyksalig, lyksalig hver Sjæl, som har Fred!

Guds Fred er Sjælesolen, som aldrig gaaer ned.




FRED HVILER OVER LAND OG BYE



Fred hviler over Land og Bye,

Ei Verden larmer meer:

Fro smiler Maanen til sin Skye,

Til Stjerne Stjerne seer.






Og Søen blank og rolig staaer

Med Himlen i sin Favn;

Paa Dammen fjerne Vogter gaaer

Og lover Herrens Navn.



Det er saa fredeligt, saa tyst

I Himmel og paa Jord;

Vær ogsaa stille i mit Bryst,

Du Flygtning som der boer!



Slut Fred, o Hjerte, med hver Sjæl,

Som her Dig ei forstaaer!

See over Bye og Dal i Qvel

Nu Fredens Engel gaaer.



Som Du han er en Fremmed her:

Til Himlen staaer hans Hu;

Dog i det stille Stjerneskjær

Han dvæler her som Du.



O, lær af ham din Aftensang,

Fred med hver Sjæl paa Jord;

Til samme Himmel gaaer vor Gang,

Adskilles end vort Spor.






Fred med hvert Hjerte, fjern og nær,

Som uden Ro mon slaae!

Fred med de Faa, som mig har kjær,

Og dem jeg aldrig saae!



Fred med hver Aand, som hader mig!

Den skal mig elske vist,

Naar samlet i Guds Himmerig

Vi ham lovprise hist.