De nordiske Naturforskere.(Juli 1860).



Det er engang Naturens Lov,

At Alt, som lever, ej skal vare:

Den gulner snart, den grønne Skov,

Snart tier Luftens Sangerskare;

Men røres Aand i Livets Færd,

Da er den Evigheden værd,

Og Fremtidsspirer i sig Lær,

Som voxe frem i nye Former.



Se, dette Samlivs Sommerglands

Sig snart bag Horizonten fjæler,

Og gjennem Glædens Vedbendkrands

En Afskedstaare alt sig stjæler;

Men kom vi hid i Sandheds Hverv

Og offred hver sin Kundskabsskærv,

En kun sit Korn, men En sin Kærv, -

Saa kom vi ej forgjæves sammen.






Og enten vi skal atter ses,

Hvad heller vi skal Forfald melde,

Saa skal forvist fra denne Kreds

Et Fremtidsliv engang udvælde:

En fælles Stræben, fælles Krig

Mod Løgn og Dumhed, Falsk og Svig,

En fælles Sejr, en Høst saa rig,

Som vore Øjne ej kan maale.



Og de, som fjernt fra os end staa,

Fordi vor Idræt ej de fatte,

For dem skal Sandheds Lys opgaa,

Og de faa Lod i Aandens Skatte;

Og de skal følge i vort Spor

Og bygge sig et fælles Nord,

Hvor Broderenigheden bo'r

I Ly af Videnskabens Tempel!