Landskabet II



En mild og sydlandsk Skønhed, som gik bort,

har mellem mørke Agre ladt os ene.

Det lune Landskab var saa længe vort,

nu truer troldske Tjørn og tyste Stene.






En stor og kærlig Søster, ved hvis Ild

vi førtes ind til Dagens Lys og Glæde

- saa alt, hvad hendes var, os hørte til -

i Sol og Skyr er ikke mer til Stede.



Og som en Grav blev Mulmet graat og grimt

og tegner i Skelet en Jærnvejs Skinner,

mens Skovbryns-Løvet tog hvert Straaleglimt

af Somrens ødsle Dag, som evigt svinder.



Dog klinger her og der en sagte Streng:

Insektets, Nattens, Straaets spæde Røster.

Der stiger Duft fra Jordens trygge Seng

med Hyldest til den store, svundne Søster.