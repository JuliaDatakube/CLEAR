Torden



Aftenskæret er i Skyer begravet, -

dæmpet Dønnen høres over Havet.



Skyerne hæver sig med hidsige Kamme

som en Hjerne, hvis Tanker tit slaar i Flamme.



Som en Jættehjerne, der harmspændt higer

hen gennem Sommerens varme Riger.



Og Lynene sprænge i Natten ind

som gloende Splinter af staalhaardt Sind.



Tordenen runger over Gaarde og Hytter,

Skyerne tale, og Jorden lytter.



Skyerne tungt over Jorden melde

Timen for Vejrets Enevælde. - -



Min Higen ænser intet og ingen,

Vejrets Kræfter strømmer under Vingen.



I Blinde spænder den Farten frem

over bange Sind og brændende Hjem.



Drømmer sig eet med de lynende Skyer

og tror, at Befrielsens Time gryer.