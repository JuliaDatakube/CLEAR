Jenny Lind.





Der gaar en Susen gjennem Sveas Skove,

Hvor Granen hvisker ømt med Birkens Kviste;

Mod Klippen ruller sig Mælarens Vove,

For, trykket mod dens kolde Barm, at briste;

Og i den stille Aften Taagen drager

Sit hvide Slør henover Sø'r og Moser,

Dugtaaren perler paa de friske Roser,

Og Droslen smeltende i Busken klager.








Naar Nordens korte Sommer gløder prægtigst,

Et Vemod dybt og inderligt den aander;

Naar Livets dunkle Kræfter virke mægtigst,

I deres Samklang sig en Smerte vaander:

Det er, som Blad og Blomst, som Land og Bølge

Af Kjærlighedens tause Kummer trængtes,

Som efter en Forløsningsstund de længtes,

Som aned de den Død, der brat skal følge.



Og dette Vemod i din Stemme bæver,

Og denne Længsel zittrer i din Trille;

I hver en Klang, som fra din Læbe svæver,

Udstrømmer Kjærlighedens rige Kilde:

Og hvad Naturen taler uden Mæle,

Og hvad den drømmer, men ej kan udtale,

Det blev det givet Dig i Sang at male,

Ved Toner at forklare og besjæle.



Hvorhen Du derfor gaar i Nordens Riger,

Bag Havfrubeltet under Bøgekroner,

Hvor Granen dufter, og hvor Fjeldet stiger,

- Er altid hjemme Du og dine Toner:

Og ingen Kvad, i Kunstens Skoler lærte,

Og ingen Efterklang af Sydens Fylde

Kan Nordens haarde Kraft, som Du, fortrylle,

Thi naar Du synger, slaar dets eget Hjerte!








Farvel! - Tilbage til det Folk Du vender,

Hvortil Dig Blodets Baand har stærkest bundet;

Men glem ej over det de fjerne Frænder!

Glem over Birgers Stad ej Øresundet!

- Og naar igjen de milde Sommervinde

Befolke Gefions Vang med Blomsters Klynge,

Kom saa igjen! - De bedste skal vi slynge

Da til en Krands forNordens Sangerinde!