KÆRLIGHED - AAGRERSKE DU ER


I



Kærlighed, Aagrerske Du er,

Shylocks Renter Du ta'er!



Du ta'er Rente

i Skinsygens Angst,

er isner vor Sjæl

og matter vort Blod,

saa det rinder trægt;

og vi segner,

svimle,







og bæres knap

af de skælvende Knæ.



Og vi ser dem,

disse to

under Kys

og i Brunstens Favn,

og vi tror,

vi maa dø,

mens vi afmægtigt

raller deres Navn.



Kærlighed,

Aagrerske Du er.

I Skinsygens Kval

Shylocks Renter du ta'er:

Et Skaalpund Kød,

Menneskets Hjerte.

Thi Dig kan ingen Portia formilde

og ingen kan standse din Kniv -

din, Kærligheds,

der raader for Død eller Liv.


II.



Kærlighed -

Aagrerske Du er,

Shylocks Renter Du ta'er.



Du "fornyer"

i Tvivlsdages Elendighed,

naar Hjerteslaget er mat

og Kærlighed Ligegyldighed.

Naar vi pudser uden Rast

falmede Minder

til uægte Glans.







Og det er ikke Dag

og ikke Nat,

mens Tvivlen,

Heksen

med det ene Øje,

fikserer os og ler -

os, der Søvngængere lig,

med opspilede Øjne

stirrer paa ét Ord

og én Tanke -

hvileløse,

viljeløse .....



Da, Kærlighed,

triumferer din Aager!



Bag Haab mod Haab

slæbes vi tungt

som saarede Ryttere

gennem Sandet.

Og Træhest rider vi

hver Time

med Bly under Fødderne - -



Da, Kærlighed,

var Brudd Lindring,

Død Velsignelse.



Da, Shylock,

triumferer din Aager,

mens Hjertet er mat

og Elskov Ligegyldighed.


III.



Kærlighed -

Aagrerske Du er

Shylocks Renter Du ta'er.







Din Kvittering

er det yderste Brud.

Naar Solen dør,

og der er ikke Mennesker mer,

Skygger kun,

der mimrer Lyd,

som ikke vort Øre naa'r,

thi Sproget misted sin Klang,

som Solen har tabt sit Lys

- - mens midt i det store Tomme

de døvede Tanker staar,

Viljen ligger knust,

og Hjertet er Lig.



Da dør det alt,

alt, hvad der

leved ved Dig,

Sanser, der vilde kun Dig,

Ønsker, Begær og Drift,

Tungen, der hviskede Dig,

Øren, der hørte kun Dig -

de dør, dør uden Dig.



Da, Kærlighed,

dør vi Døden

ti Gange -

alting dør,

alting leved ved Dig.



Og selv det sidste

store Levende -

Sorgen -

tøver kun kort

i Ligets Hus,

gaar og viger

for det uendeligt Tomme -

Sorgen - det sidste,

Skyggen efter Livet, som gik.