Frederik Paludan-Müller.



Ak, hvor Sangens Trækfuglskare har forladt os inden kort:

Elsk ovsfuglen taug i Lunden! nu gik ogsaa Svanen bort!

Esroms ædle, hvide Svane, med det brede Vingefang,

ogsaa han har sænket Vingen, sjunget os sin Svanesang.



Hvorfor bølged om din Baare ej et Hav af Sørgekvad,

hvorfor fletted hver en Sanger ej i Kransen ind sit Blad?

Var Du ej blandt vore Store, var Du ej i Adel stor,

høj af Flugt, og dyb af Tanke, stærk af Mæle, skjøn af Ord?






Sang Du ej om Tidens Daggry, og om Morgenstjernens Fald!

Sang Du ej om Jordens Aften, om det sidste Gny og Gjald!

Sno'de Du af Hellas' Myther ej saa kostelig en Ring!

Peged ej fra Skinnets Verden Du mod Lysets Kildespring!



Drog Du ej i skarpe Linjer, heelt i Alvor, halvt i Skjers,

Adamsbarnets Iliade i udødelige Vers!

Rynked ej med hellig Alvor Du i Munkeskrud dit Bryn!

Havde ej for Danmarks Fremtid Du saa stort og varmt et Syn!



Ung og festlig til det Sidste Sangens Musa til Dig kom, -

men behændigt ej Du afskrev nogen stemplet Fleertals-Dom;

og med Strømmen drev Du aldrig, Mængden var Du aldrig huld,

solgte aldrig under Prisen, fint forfalsket, Sandheds Guld!



Derfor bølgedom din Baare ej et Hav af Sørgekvad,-

hvad skal ogsaa Du med Gravlyd i den gyldne Englestad!

Du har vundet, vi har arvet, her er ikke Plads til Graad, -

Svanehammen, Du har kastet, løfte os til ædel Daad!