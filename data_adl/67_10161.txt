DEN STORE RHYTME



Skovens Orkester.

Det brune Løv forneden.

Maanen skimtes

i Tusmørkefreden.



Skovens Orkester.

Min Violin i Haanden,

møder jeg Ødet,

Tomheden, Aanden.



Skovens Orkester.

Hvad søger du, Broder?

Uhørlige Toner,

usynlige Noder.



Skovene tømmes,

Vejen forsvinder.

Jeg søger en Fryd

uden Modstand og Hinder.



Jeg søger Tusmørkets Sjæl

og det Ødes,

Rhytmen, som uden at mærkes

fødes.



Den store Rhytme,

hvad har du fornøden?

den store Rhytme

er Døden.