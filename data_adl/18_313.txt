VED MADONNABILLEDET.



I

Mørke Ranker laae paa Muren,

Stjernerne begyndte funkle,

For det gamle Helgenbilled

Brændte Lygten i det Dunkle.



II

Gamle Kone, ved din Krykke,

Du, hvis brune, svage Hænder

Dag og Nat saa flittig passer,

At Madonnas Lampe brænder



III

Tag imod vor Mildhedsgave!

Beed Andægtige, som knæle

I Capellet, løfte Bønnen

For to elskovsfulde Sjæle!



IV

At den Kummer, som de føle,

At den Byrde, som de bære,

At de Taarer, som de fælde,

Og den Uro, som de nære -



V

At det Alt - som disse Flammer

Under Nischens sorte Bue!

Stadigt maa vedligeholdes

Samlet i en hellig Lue!






VI

At det Alt, som disse Flammer

Der sig brændende fortære,

Maa med sine sidste Straaler

Lyse Kjærlighed til Ære.