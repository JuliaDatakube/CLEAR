MEJERISTSANG.



Jeg synger om en Stand,

hvis Ry er naa't til Engelland

og gaar fra By til By,

fra Rye og op til Thy,

hvis Snilles Værker jog

Alverden rundt paa Skib og Tog,

og sælges Drittelvis

til bedste Markedspris.



Vort Land var lig en Ørk,

hver anden Mand en fattig Tyrk,

saa gusten og saa tynd

som sorten Arvesynd.

Vi spiste branket Flæsk,

Kartoffelgrød og Fedt og Fisk,

mens farvet Smør og Ost

var bare Guders Kost.



Og Jorden drejed rundt,

og rundt og rundt, og den har tront,

og hundred Aar løb væk

ved Fedtebrød og Spæk.






Da kom en skjønne Flok

af Gudesønner, tror jeg nok,

herned og lærte os

den Kunst at malke "Bos" .



Og Koen, hun sa'e: Buh,

og Malkepigen, hun sa'e: Puh!

Mens skuret Malkespand

blev fyldt indtil sin Rand;

og med en Kjærnestav

vi hamred Smørret ud deraf

og smurte det paa Brød;

og nu blev Kinden rød.



Paa ny kom Bud paa Stand:

"Gjør Danmark til et "smørret" Land,

Fej Kjærnebøtten ud

med Ostekop og -klud.

Saa Centrifugen op,

en Skorsten rejs, hvis høje Top

skal staa som Tidens Tegn

i hver en Landboegn!"



De Huse rejste sig

med slanke Spir langs Alfarvej.

Folk kom og saa derpaa

og mumled: "Kan det gaa!"

De sendte, mens de gik,

til Skorstenspiben op et Blik,

hvori der laa et: "Nej,

det gaar i Verden ej!"



Men Dampens Aand tog fat

og sled for tred've Dag og Nat;

der stod af Damp og Dur

en Sky om Tag og Mur;

det surred og det sang,

en Jærntraadsnerve klang og sprang;

en ny lagt ind for den,

saa tog han fat igjen.






Og Larmen fra hans Slid

gik over Egnen hid og did,

en Surr, en Melodi,

som af en Kjæmpebi;

man vented, at han skvat;

men endnu ind i mørkest' Nat

han tog de samme Tag,

ja tar dem selv i Dag.



De Mejerister er

et eviglystigt Folkefærd,

med Latter, Larm og Sang

henrinder Dagen lang;

med Støvlen fuld af Vand

og Næven i en Flødespand,

i Sprøjt af alle Slags,

de boltrer sig som Lax.



Drik Mejeristens Skaal

i Kjærnemælk til bredfuldt Maal,

og tøm den til dens Bund,

for Kjærnemælk er sund,

og det er Standen med,

og derfor skal paa dette Sted

nu Mejeristen ha'

et dansk Hurra, Hurra!

Jebjærg Mejeri,Juli 1888.