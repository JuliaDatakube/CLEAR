FREMTIDSMAALET(1864)








Brat af Slaget rammet,

Kastet haardt til Jord,

Ligger brudt og lammet

Du, vor gamle Mo'er.

Har Du anden Tanke

Nu end »lid og taal«,

Saa forkynd, o Danmark,

Mig dit Fremtidsmaal.



Søn! elendig, ussel,

Hjertet fuldt af Nag,

Tænker jeg med Blusel

Paa mit Nederlag;

Men trods Vee og Vaande,

Trods hver bitter Skaal,

Holder fast i Haabet

Jeg mit Fremtidsmaal.



Faaer ved Fredens Frugter

Først mit Saar jeg lægt,

Snart jeg mig optugter

Da en Helteslægt:

Ynglinger i Plade,

Drenge, klædt i Staal,

Mænd med faste Hjerter!

Det er Danmarks Maal.



Dernæst jeg opdrager

Mig en Pigeflok,

Som ei Hjemmet vrager,

Som i Lidt har nok.

Ingen Døgnets Flaner,

Rendt fra Bog og Naal,

Fromme, stærke Qvinder!

Det er Danmarks Maal.






Saa min Hu mon stande

Til en Ven, en kjæk,

Som med mig vil blande

Blod og ikke Blæk;

Som ei troløs svigter,

Høres Fjendeskraal:

Trofast Broderforbund!

Det er Danmarks Maal.



Kroner Lykken Enden,

Har jeg først de tre,

Drengen, Pigen, Vennen,

Svinder al min Vee.

Da til Lurens Toner

Blusser Bavn og Baal:

Slesvigs Land gjenvundet!

Det er Kampens Maal!