Henrik Nikolai Clausen.



Fordum, naar Nordens

Stridglade Sønner

Stævned med Sejr til

Havhegnet Hjem,

Hilste dem Harpens

Hellige Strenge,

Majfriske Møer dem

Mjødhornet bød.



Tiderne svunde: -

Skræmmet blev Sejrens

Flygtige Fugl fra

Faldende Nord;

Styrken blev brudt af

Barnagtig Tragten,

Modet blev slukt i

Sløvhedens Strøm.



Fribaaren Jordbund

Trampede Trælle,

Kæmpernes Grav blev

Grævlingens Hus:






Fremmede raned

Ældgammel Odel,

Skifted ved Lodkast

Ærerig Arv.



O, men til Ende

Ragnarok rinder;

Engang skal Norden

Nyfødt opstaa!

Styrken, som slumred,

Vaagner og voxer;

Modet, som døde,

Ganger af Grav.



Nu træde atter

Kæmper i Kreds med

Staalhærdet Villie

Højhjertet Hu, -

Kæmper for Sandheds

Straalende Mærke,

Kæmper for Folkets

Frihed og Ret.



Tankens og Ordets

Vaaben de valgte,

Aanden og Livet

Tog de i Sold,






Sejerens Fylgie

Fæsted de atter;

Nordstjernens Fakkel

Viser dem Vej.



Hil Dig, Du Tankens

Højbaarne Høvding!

Hil Dig, Du Ordets

Hugprude Helt!

Stemmernes Klang Dig

Hjemkommen hilser,

Hilser i Dig den

Sejrende Sag.



Tak, for Du værged

Voldtaget Eje,

Fædrenes Kampløn,

Mødrenes Maal!

Tak, for Du hævded

Hadhærget Frihed,

Tolked for Folket

Fremtidens Haab.