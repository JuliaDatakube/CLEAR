																																				 
 
 
		SVENSKA FÖRFATTARE			UTGIFNA AF			SVENSKA VITTERHETSSAMFUNDET						III			SAMLADE SKRIFTER		AF		ERIK JOHAN STAGNELIUS							STOCKHOLM	ALBERT BONNIERS FÖRLAG					 
 
		SAMLADE SKRIFTER		AF		ERIK JOHAN STAGNELIUS			UTGIFNA AF			FREDRIK BÖÖK			ANDRA DELEN		LYRISKA DIKTER EFTER	TIDEN OMKRING 1818		LILJOR I SARON							STOCKHOLM	ALBERT BONNIERS FÖRLAG 
 
											STOCKHOLM	ALB. BONNIERS BOKTRYCKERI	1913	 
 
		INNEHÅLL.						 STRÖDDA DIKTER	 
	 (EFTER TIDEN OMKRING 1818).	 
	 
	 
	 I. Sång till Qvinnorna i Norden 3	 II. Till Lyran 14	 III. Till Förruttnelsen 15	 IV. Och sänker 16	 V. Rolig den är 17	 VI. Polskan 18	 VII. Valsen 20	 VIII. Kadrillen 23	 IX. Chor: Upp, Flickor, upp, o Gossar! 24	 X. Den Döendes Brudsång 26	 XI. Barndomsminne 28	 XII. Bil och Bjuke 30	 XIII. Näktergalen 32	 XIV. Näktergalen och Rosen 33	 XV. Afsked till Lifvet 37	 XVI. Döds-Ängelen 48	 XVII. Långt är likväl, o Himmel! till den ljusa 51	 XVIII. Urania 52	 XIX. Icke af tid och rum de lefvande andarne fängslas 53	 XX. Vän! i förödelsens stund, när ditt inre af mörker betäckes 54	 XXI. Våren en lofsång är, den Jorden offrar åt Solen 55	 XXII. Månen är Solens bild, af den sorgsna jorden betraktad 56	 XXIII. Resa, Amanda! jag skall till aldrig skådade länder 56	 XXIV. Fragment ur Claudianus’ Proserpinas bortröfvande 57	 XXV. Fragment ur A. W. Schlegels Der Bund der Kirche mit den Künsten 59	 XXVI. Ej mer för Dunderguden 64	 XXVII. Dalen 65	 XXVIII. Tung hvilar nattens dimma 68	 
			 
	 
	 XXIX. Minne 72	 XXX. Solrosen 72	 XXXI. Rosen 73	 XXXII. Jungfrun i det gröna 74	 XXXIII. Molnet 74	 XXXIV. Hösten. 	 1. 75	 2. 76	 3. 76	 XXXV. Sonetter. 	 1. 77	 2. 78	 3. 78	 XXXVI. Hösten 79	 XXXVII. Fjärilen och Rosen 80	 XXXVIII. Månflickan 82	 XXXIX. Månflickan [Variant] 83	 XL. Vattnet 84	 XLI. Hymn 86	 XLII. Hvad suckar häcken? 87	 XLIII. Strålande jag sänder från det höga 88	 XLIV. Månan 90	 XLV. På nattens himlahvalf min silfverstjerna tågar 91	 XLVI. Bragdernas och Järnets far 92	 XLVII. I dunkla regioner 93	 XLVIII. Venus 96	 XLIX. Merkurius 98	 L. Ej för dig Vetandet allena 99	 LI. 	 1. Den gamla sanningen forskningen mig gifvit 99	 2. Utsidan af oss sjelfve blott är verlden 100	 3. Glad kan du nu mot himmelska azuren 101	 LII. Astronomisk Phantasi 101	 LIII. Allt fullkomligt var och godt 104	 LIV. Höstaftonen 106	 LV. Dröm på Hafsstranden 107	 LVI. Hymn till Vattnet 109	 LVII. Elden 112	 LVIII. Parabel 114	 LIX. Tingens Natur 116	 LX. Deboras Segersång 123	 LXI. Fångarne 127	 LXII. Andehviskning 129	 LXIII. Suckan ur Stoftet 132	 
			 
	 
	 LXIV. Aftonen 134	 LXV. Tanke och Känsla 138	 LXVI. Varningen 139	 LXVII. Landsbygden 140	 LXVIII. Se blomman! På smaragdegrunden 143	 LXIX. Till Månen 147	 LXX. Uppoffringen 149	 LXXI. Tårarne och Blodet 153	 LXXII. Jesus 155	 LXXIII. Månan och Själen 157	 LXXIV. Bönen 161	 LXXV. Syndafallet. 	 [Första Sången] 163	 Andra Sången 166	 LXXVI. Längtan 170	 LXXVII. Blommorna 171	 LXXVIII. Rodnaden 174	 LXXIX. Idealismen 177	 LXXX. Elementerna. 	 Elden 178	 Vattnet 180	 Luften 181	 Jorden 182	 LXXXI. Grafven 183	 LXXXII. Till Föraktet 184	 LXXXIII. Till Tron 187	 LXXXIV. Till Öland 190	 LXXXV. Vintermorgonen 195	 LXXXVI. Himmelen 196	 LXXXVII. Kyrkans döttrar 198	 LXXXVIII. Längtan 199	 LXXXIX. Sonnetter. 	 I. 201	 II. 202	 III. 202	 IV. Tystnaden 203	 V. Månen 204	 XC. Själens Himlafärd 205	 XCI. Elegi 209	 XCII. Mig fostrade, i nardusrika ängar 214	 XCIII. Än blomstrar hjertats vår. Guds änglar, som i dalen 217	 XCIV. Förundras icke om Poeten skrifver 218	 
	 
			 
	 TILLFÄLLIGHETSVERS.	 
	 
	 I. Ja, Chloë! hämnden skall dig drabba 224	 II. Visa 226	 III. Jennys Melankoli 228	 IV. Blott en af hundra stjernors tal 231	 V. Knibergs Ölandsfärd 233	 VI. Impromptu till Öfverste Kock, Kommendant i Kalmar, vid ett	 gladt tillfälle 236	 VII. Till öfversten m. m. Kock 238	 VIII. Ångfartyget 240	 IX. Fragment ur en biljett till N. H. Wimmerstedt 243	 X. Charader 243	 
			 LILJOR I SARON.	 
	 FÖRSTA HÄFTET.	 
	 
	 Till Cancelli-rådet, Ledamoten af Kongl. Nordstjerne-orden, Herr Doctor	 M. Norberg 251	 Kärleken 256	 Dialog 270	 Fången 277	 Maria 280	 Bruden 282	 Lustvandringen 285	 Stjernorna 287	 Jorden 289	 Floden 291	 Källan 294	 Korset 295	 Oraklet 297	 Liljan 299	 Vårsånger. 	 I. 302	 II. 304	 III. 305	 IV. 308	 V. 310	 Tårarnes Låf 311	 Skuggan 313	 Brudgummen 317	 Samtal 320	 
	 
			 
	 ANDRA OCH TREDJE HÄFTET.	 
	 
	 Martyrerna, Dramatisk Skaldedigt 327	 Första akten 329	 Andra akten 348	 Tredje akten 368	 Fjerde akten 386	 Femte akten 412	 Smärre diktningar: 	 Kyrkogården 431	 Flyttfåglarne 435	 Lifvets Vilkor 438	 Suckarnes Mystèr 439	 
	 
 
									STRÖDDA DIKTER			(EFTER TIDEN OMKRING 1818).						 
 
 
 
		 
	 
	 
	 
	 
	 
	 
	 
	 
	 I.	 
	 SÅNG TILL QVINNORNA I NORDEN.	 
	 
	 Tous mes plaisirs sont dans l’hommage	 Que j’aime à rendre à la Beauté.	 De Favre.	 
	 Nej, Sångens Genius! än en gång	 Jag vill med rosor lutan kröna.	 Åt Er, åt Er, I Nordens Sköna!	 Mitt hjerta helga skall en sång;	 En sång af oskuld och förtjusning,	 Blyg, strålen lik, som, mild och skär,	 Med silfver nattens ängar klär,	 Len, som bland aspar Vestans susning.	 
	 Vid Lydiskt veka zittrors slag	 Må andra Cyperns vällust sjunga,	 Der Venus herrskar mellan unga,	 Odödligt blomstrande Behag.	 Der än vid Månens sken den blida	 Åt Gratiers chordans ger sin arm,	 Och än, för Solen skygg och varm,	 Bland rankor flyr vid Bacchi sida.	 
	 
	 Ej från min helga födslostrand,	 På phantasiens gyllne vingar,	 Jag öfver hafven djerft mig svingar	 Mot Diktens vidtbesungna land.	 För Skandiens kulna regioner	 Jag af mitt öde danad var;	 Den första bild mig tjusat har	 Skall få min lyras sista toner.	 
	 Väl herrskar ej en Paphisk vår	 I skötet af den höga Norden;	 Väl hölja kalla drifvor jorden	 Den ena hälften af vårt år;	 Väl myrtenträdet här ej blommar.	 Och drufvan ej sin nektar ger;	 Men än den hulda Freja ler	 I nordiskt sköna helgedomar.	 
	 I stilla nätter älskarns bröst	 Med saligt månsken hon förtjusar;	 I björkens gröna kronor susar,	 Bland törnets rosor, hennes röst.	 Hör! silfret bryter fram ur klippan;	 Blott kärlek, kärlek sorlar det.	 Se! i Gudinnans dolda fjät	 Hur liljan höjer sig och sippan	 
	 Ej född den höga Freja är	 Af oceanens falska bölja,	 Ej yra löjen henne följa,	 Ej eder hon att bryta lär.	 
	 
	 O! fråga ej, hvi tårar strömma	 På purpurkindens matta brand;	 Dess Öder for i fjerran land –	 Hon kan den älskade ej glömma.	 
	 Om liflöst Alltet för mig blef,	 Om intet kärligt fadersöga	 Såg neder från det ljusa höga	 Och sorgens töcken mildt fördref;	 Om inga Syskon i azuren	 Tyst körde Månens, Solens char;	 Om endast tomma återsvar	 Mitt hjerta funno från Naturen;	 
	 Om i den verld, som kring mig låg,	 Jag intet spår af Gudom kände,	 Så vidt sitt stjernflor natten spände,	 Så vidt, som dagens öga såg;	 O Svithiod! låt min blick då hinna	 Blott en af dina Tärnors chor:	 Fast jag på Gudar mer ej tror,	 Jag tror på Skönhetens Gudinna.	 
	 Skön är du, Skandiens väna Mö!	 Af majestät din panna strålar,	 Olympisk purpur kindren målar,	 Likt morgonglans kring fält af snö.	 Från blåa ögat strålar åter	 Det stora himlahvalfvets prakt:	 Stor, när du småler, är din magt,	 Du är allsvåldig, när du gråter.	 
	 
	 Dock är det ej din skönhet blott,	 För hvilken Nordens Yngling brinner:	 Det välde, som på tiden vinner,	 Det oförgängliga du fått.	 Idalias gördel snart förlorar	 Dess himlaljufva retelse,	 Men evigt blomstra dygderne,	 Och tiden deras magt förstorar.	 
	 Mild, Cypria lik om aftonen,	 Då hon på molnfri himmel myser,	 Och odlarn från dess tegar lyser	 Till hyddan och till sällheten;	 Stolt, evigt grön, lik höga tallen,	 Och blyg, som liljan i dess skygd.	 Är Nordmöns själ, är hennes dygd,	 Frisk, lefvande som flodchrystallen.	 
	 Ej mognas af en lodrätt Sol	 I förtid re’n de hulda Tärnor,	 Dem Carlavagnens gyllne stjernor	 Med kärlek skåda från sin pol.	 Men deras fägring ock ej flyktar,	 En ephemerisk blomma lik,	 Som, född vid lärkornas musik,	 Sitt lif vid näktergalens lyktar.	 
	 Förr’n nöjets rosenflamma än	 Med trollsken målar verldens tempel,	 Af dygdens läror och exempel	 De väpnat sig mot frestelsen.	 
	 
	 Af Religionen och af Lagen	 De villigt hylla alla band:	 Förnuftet vandrar hand i hand	 Med Kärleken och med Behagen.	 
	 Man ej i Svenska bergens sköt	 Brasiliens Diamanter finner.	 En perlrik Ganges här ej rinner,	 Ej Tagus här sin guldvåg göt.	 Blott jern ur klipporna man bryter	 Till frihets värn, till oskulds skygd,	 Ej ambra plockas i vår bygd,	 Ej myrrha här i tårar flyter.	 
	 Af silkesmaskar icke här	 Iberiens kläder spunna blifva,	 Ej här, att tygets färgor lifva,	 Nopalens åbo dödas plär.	 Men döttrarna af Skandiens bygder	 Behöfde aldrig konstens lån;	 Att fängsla Skandiens fria son,	 De smycka fägringen med dygder.	 
	 O höga oskuld, jordens tröst!	 Bild af den ljusa himlafriden!	 O minne af den gyllne tiden!	 O Paradis i menskans bröst!	 När från en älskvärd mö i Norden	 Din glans jag återstråla ser,	 Astréa, tänker jag och ler,	 Astréa har ej lemnat jorden.	 Den växt, på hvilken Cochenill-masken vistas.	 
	 
	 Se, hvar bland tallarna hon går!	 Se himmelskt rodnar purpurkinden	 För hvarje kyss af nordanvinden.	 Se jungfrukransen i dess hår!	 Dess skick är allvar. Berg och dalar	 Dock vid dess löjen hänryckt le.	 Ej många ord hon brukar ge,	 Dock lifvas marmorn, när hon talar.	 
	 För hvarje ädel känsla varm,	 Den låga vällust hon ej känner.	 Lik Pallas, denna Venus spänner	 Ett Gorgoharnesk kring sin barm.	 Af Blygsamhetens egna händer	 Den helga gördeln knuten är.	 Ej Amor, nej! en ängel bär	 Det bloss, hvarmed hon hjertan tänder.	 
	 Också man ej åt henne ger	 Det offer flärdens barn man gifver;	 Men dyrkad hon dess mera blifver,	 Ju mindre man dess dyrkan ser.	 Af hjelplös kärlek älskarn lågar,	 Förr’n han sin flamma ana tör;	 Han tusen marter lida bör,	 Förr’n han sin kärlek stamma vågar.	 
	 Tyst dricker han sin flickas skål.	 Den hemlighet hans hjerta trycker,	 Ej vänskapen från honom rycker,	 Ej sjelfva yran vid en bål.	 
	 
	 Ej ljud af Serenader tränga	 Till Nordmöns höga fenster opp;	 Ej omges hon af gäckars tropp,	 Ej kransar hennes port behänga.	 
	 Hvad under! Ej till Skandiens Mö	 Med guld och smicker vägen banas	 Ett värde blott af henne anas:	 Att manligt lefva, manligt dö.	 Se! derför Nordens Yngling ilar	 I farornas och ärans spår.	 Den lager, som hans djerfhet får,	 Vid Qvinnans fötter snart den hvilar.	 
	 Re’n flammar Hymens offerbrand,	 Och myrten flickans hår betäcker;	 Vid altarfoten re’n hon räcker	 Åt älskarn, rodnande, sin hand.	 Gläds! ingen forntids hjelte funnit	 En mera ljuf och härlig lön.	 En segerkrona mera skön	 Alcid ej i Olympen vunnit.	 
	 Flyg ilande från pol till pol,	 Af storm och böljor vådan trossa,	 Bjud öfver dig i rymden blossa,	 Den glödande Equatorns Sol.	 På Bältens strand din trogna maka	 I tårar, enslig, badad är.	 En önskan blott dess hjerta när:	 Att se sin älskling snart tillbaka.	 
	 
	 Lucretia lik, i Tärnors krets,	 Hon stilla vid sin slända sitter,	 När himlen strös af stjernors glitter,	 När dagen purprar klippans spets.	 Theaterns gyckel ej förleder,	 Ej Balens flärd, den längtande;	 Blott Templet får dess tårar se,	 Der, slöjad, för ditt väl hon beder.	 
	 Gläds! ej, att lättare bedra,	 Hon trohet svor åt Hymens boja.	 Ej Nordens häfder ha ett Troja,	 En Paris och en Helena.	 Förledarns lockar fritt må sprida	 Arabiens vällukt; fritt han må	 I guld och purpur smyckad gå,	 Och Lydiskt vek hans luta qvida.	 
	 Ej sådant Nordens Qvinna stör,	 Ej bringar hennes bröst i våda.	 En enda är hon van att skåda,	 En enda hennes öra hör.	 Snart skall dess kärlek sig förmera	 Med panter, dem hon mannen bar:	 Den ej den ena lemnat har,	 Hon skulle öfverge de flera!	 
	 Dock huslighetens fromma dygd	 Ej ensam gafs åt Nordens Qvinna.	 Likt mannens, kan dess hjerta brinna	 För ära, Kung och fosterbygd.	 
	 
	 Låt häfdens hundra röster tala.	 Se! Weidborg trygg i pilregn står,	 Se! Hervor upp af skeppen går	 Att väcka Hjelten ur sin dvala,	 
	 Och rycker, stolt, hans goda svärd	 Ur ättehögens hemska lågor,	 Och tågar öfver land och vågor	 Bort i odödlig vikingsfärd.	 Se! Blenda ilar att förkrossa	 Den boja Svithiod ämnad var.	 När våldet allt besegrat har,	 Se Sturens Enka våldet trossa.	 
	 O sköna tid! i Sagans ljud	 Blott ännu lefvande på jorden,	 Då Ynglingen i höga Norden	 Till Hjelte vigdes af sin brud!	 Hans dygder inga skrankor funno,	 Och modet kände ingen gräns.	 O sköna tid! då kärlekens	 Och ärans eld förente brunno!	 
	 I höga loftet jungfrun satt	 Och sydde rosiga tapeter.	 Nu höstmoln klädde himlens ether,	 Och dag sig jemnade och natt.	 Nu älskarns Snäcka återvände,	 I hamnen, tyngd af rof, den skred;	 Blyg Jungfrun steg af loftet ned,	 Och bröllopsfacklorna sig tände.	 
	 
	 Än ler i lika himmelsk glans	 Den hulda Mön på Skandiens stränder,	 Än räcka lika sköna händer	 En lika skön belöningskrans.	 Än kärlekens och ärans flamma	 Det kyska hjertat heligt när.	 Ack! Qvinnan än den samma är –	 Är icke Mannen mer den samma?	 
	 Han är det än. Ej dygden dör,	 Ej bragderne, ej mannamodet,	 Så länge Astrild glödgar blodet	 Och lifvets väg med rosor strör.	 Må krigets åskor kring oss ryta!	 Lyst af sin älskarinnas blick	 På banan, der han fordom gick,	 Går Skandiern än att lansar bryta.	 
	 Så länge Carlavagnens bloss	 Än öfver Manhems fjällar brinna,	 Så länge Mälarns urnor rinna,	 Skall ingen ovän kufva oss.	 Ty blåa ögon evigt stråla	 Det helga modet i vår själ,	 Och Svithiods Qvinna skall en träl	 Ej ens vid sina fötter tåla.	 
	 Mig tjusade en tjusfull hamn	 I barndomslifvets sälla dagar.	 Hvi blef den ej – o Ödets lagar! –	 Till verklighet i älskarns famn?	 
	 
	 Skön var min brud, ack! skön som dagen,	 När, daggig om sitt gyllne hår,	 Ur sjöar af chrystall hon går, –	 Frisk, som en ros i perlregn tvagen.	 
	 Än lekande hon zittran slog,	 Än, festligt prydd af blomsterkransen,	 Hon tjusfull sväfvade i dansen	 Och glädje kring sin trollkrets log.	 Dock skönast var hon, när hon fällde,	 I nödens hydda, ömkans tår;	 Då, svidande af nya sår,	 Med ökad kraft mitt hjerta svällde.	 
	 Min var hon, min i fordna dar,	 Nu endast min i mina sånger.	 Jag såg den hulda tusen gånger,	 Men aldrig, aldrig min hon var.	 Din hand! – jag vill den ej begära.	 Se! törnet uddas på min stig.	 Att bjuda, älskade! åt dig,	 Jag har ej lycka, har ej ära.	 
	 Snart skall en tung och dyster häll	 Mitt obesungna stoft betäcka,	 Ej dagen mer mitt läger räcka,	 Ej glansen af en stjernprydd qväll.	 Fast inga lagrar vården kröna,	 Fast inga rosor trifvas der.	 Må dock af Er en festprydd här	 Församlas der, o Nordens Sköna!	 
	 
	 Och medan näktergalens sång	 Ömt skallar från den mörka lunden,	 Och Nattens Gud kring himlarunden	 Begynner rodnande sin gång,	 Beglänsta vänligt af hans skära,	 Hans milda ljus, I hvisken så:	 »Lugn, evigt lugn han hvila må,	 Den ljufva tolken af vår ära!»	 
	 
	 
	 
	 
	 
	 II.	 
	 TILL LYRAN.	 
	 En röst ur dödens öknar ljuder,	 Den ropar hemskt min själ.	 Snart, Lyra! äfven dig jag bjuder	 Mitt slutliga farväl.	 
	 Snart tonar Du ej mer Naturen	 Och kärleken och Gud.	 Snart skall du hänga där på muren,	 I florets svarta skrud.	 
	 Blott någon gång, då Månens fålar	 I midnattsmolnen gå	 Och träden i hans silfverstrålar	 Likt dunkla jättar stå,	 
	 
	 Skall, rysande, ur dödens hvila,	 Ur griftens mörka famn	 Till dig med tankens snabbhet ila	 Min hvitbeklädda hamn.	 
	 På dina strängar skall han sväfva	 Med ishand, grafvens Son	 Och ömma klagotoner bäfva	 Melodiskt därifrån.	 
	 Med sorgsen röst de skola tala	 Om forna Ödens lopp,	 Om dödens tunga vinterdvala	 Och evigt flydda hopp.	 
	 
	 
	 III.	 
	 TILL FÖRRUTTNELSEN.	 
	 
	 Förruttnelse! hasta, o älskade Brud!	 Att bädda vårt ensliga läger!	 Förskjuten af verlden, förskjuten af Gud	 Blott dig till förhoppning jag äger.	 Fort, smycka vår kammar – På svartklädda båren	 Den suckande älskarn din boning skall nå.	 Fort, tillred vår brudsäng – med nejlikor våren	 Skall henne beså.	 
	 
	 Slut ömt i ditt sköte min smäktande kropp!	 Förquäf i ditt famntag min smärta.	 I maskar lös tanken och känslorna opp,	 I aska mitt brinnande hjerta.	 Rik är Du, o Flicka! – i hemgift du gifver	 Den stora, den grönskande jorden åt mig.	 Jag plågas häruppe, men lycklig jag blifver	 Därnere hos dig.	 
	 Till vällustens ljufva, förtrollande qualm	 Oss svartklädda brudsvenner följa.	 Vår bröllopssång ringes af klockornas malm	 Och gröna gardiner oss dölja.	 När stormarne ute på verldshafvet råda,	 När fasor den blodade jorden bebo,	 När fejderna rasa, vi slumra dock båda	 I gyllene ro.	 
	 
	 
	 
	 
	 
	 IV.	 
	 
	 
	 Och sänker m ... – – – – – 
	 Till jorden på kristallestrålar ner,	 Då vill jag stirra i det blåa höga	 Bort till en skonare, en ljusfull sfer	 Och se, med trons gudomligt klara öga,	 Det fosterland, mitt hjertas röst begär.	 När ufven dystert höjer från ruiner	 I nattens svarta famn sitt klagoljud	 
	 
	 När åskan dånar, blixtens flamma skiner,	 När hafvet gnyr och midnattsstormen hviner,	 Då vill jag hänryckt prisa dig, o Gud!	 Glad vill jag skåda, hur för höstens väder	 Den korta sommarns prydnader förgå,	 Hur trädet mister sina högtidskläder	 Och rysligt nakne Rosas häckar stå.	 
	 
	 
	 
	 
	 
	 V.	 
	 
	 – – – – – 
	 – – – – – 
	 Rolig den är.	 Af lefnadens skiften	 Du hinnes ej där.	 
	 Ljuft under kullen	 Slumra Du får.	 Den kylande mullen	 Skall läka ditt sår.	 
	 Dina Monader	 Bytas en gång	 I rosor och blader	 Vid lärkornas sång.	 
	 Dricka de skola	 Daggens kristall	 I ljuset sig sola	 På grönskande vall.	 
	 
	 
	 
	 
	 Anderöst tonar	 Ur skuggornas dal:	 »Blott döden försonar	 Med lefnadens qual.»	 
	 
	 
	 
	 VI.	 
	 POLSKAN.	 
	 
	 »Flickans röst och strängarnes dig kallar.	 Hvarför sitta så enslig där?	 Ljuft mitt Hjerta vid ditt löje svallar,	 Är Du sorgsen jag tröstlös är.	 Pärlor nyss jag knöt	 Om barmens unga vår,	 Rikt med doft begjöt	 Och kransade mitt hår.	 Goda Fredrik, ack! blott för dig	 Har Thilda krönt, har Thilda smyckat sig.’	 
	 Gack, o Thilda! grymt din blick mig bränner.	 Vid din åsyn jag är ej till.	 Ej sin plats mitt hjerta längre känner,	 Skakar kedjan och brista vill.	 Dock du ger din hand	 Jag står ej längre mot.	 
	 
	 I förtrollningsband	 Du hjerta för och fot.	 Sköna Flicka! Du allt förmår,	 Med skaparmakt du öfver älskarn rår.	 
	 »Hjerta möte nu med hjerta göre!	 Lyft mig högt, i ditt famntag snärd	 Ej min fot vid jordens grunder röre,	 Heligt smord till en himlafärd.	 Hör Du flöjtens ton?	 Se ljusens klara sken!	 I en himmelsk zon	 Mån vi ej sväfve re’n?	 Festens skaror som Änglar stå	 I högtidsskrud omkring de sälla två.»	 
	 Inga Änglar ser Du i vårt gille.	 Du allena är Ängeln här.	 Ack! vårt band de gärna slita ville,	 Hatet, afunden dem förtär.	 Mellan nattens bloss	 Igenom rutans glas	 Månen vinkar oss	 Ur festens yra ras	 Ner i blomstrande dalars vår,	 Där namnlös fröjd oss mildt till mötes går.	 
	 »Ömma Fredrik! lät oss ännu dröja	 Här bland skaran, i ljusfull sal.	 Aningar så mystiskt barmen höja –	 Månn af sällhet, ack! månn af qual?	 
	 
	 Ormar gärna bo	 I blomsterdalens famn.	 Misstänkt är den ro,	 Som icke har ett namn.	 Glödhet beder min tår till dig –	 Nej, kyss den bort – jag gränslöst skänker mig.»	 
	 Kom! Guds Moder skall från himlasalen	 Se med kärlek på barnen ned.	 Ljufligt sväfva öfver ambradalen	 Silfverskimmer och midnattsfred.	 Stilla bäcken går	 Sin månbeglänsta gång.	 Festligt Necken slår	 På harpan högtidssång.	 Nattens Konung skall bli vår prest,	 Och älfvor dansa på vår brölloppsfest.	 
	 
	 
	 
	 
	 VII.	 
	 VALSEN.	 
	 
	 Kom, o Älskade! kom att dansa!	 Glädjens manande toner gå.	 Vår och ungdom vår hjessa kransa	 Och med blomster vår bana så.	 Sköna Flicka! vid din trogna hand	 Mot en afgrunds fruktansvärda rand,	 Ned i bleka skräckfantômers land	 Dansade jag med fröjd.	 
	 
	 Dyre brudgum, ack! i ditt sköte	 Full af kjusning jag kastar mig.	 Hjertat svallar dig högt till möte.	 Fängslad hänger min själ vid dig.	 Blott ej rankan skiljes från dess stam,	 Vildsint ruse alla stormar fram!	 Jord och himmel, lik ett glitterdam,	 Sväfve i rymden bort!	 
	 Quittren, flöjter! o strängar, tonen!	 Stormen vildt, I cymbalens ljud!	 Till den heliga Gudathronen	 Vill jag föra min unga Brud.	 Evig fest i himlens salar är.	 ÖfverÄngeln skall oss viga där,	 Alla helgons och Serafers här	 Sjunga vår brölloppssång.	 
	 O! hvar är jag? På gyllne skyar	 Mig en Ängel till himlen för.	 Ljuft min varelse sig förnyar,	 Ren Kerubernas sång jag hör.	 Ack! lycksalighetens Ö det är	 Dit mig älskarn genom luften bär –	 Lifvets träd odödligt susar där	 Öfver de trognas par.	 
	 Stråla, öga! O glödgens, kinder!	 Höj dig, trotsande, djerf och varm,	 Ur det täckande florets hinder,	 Pärlomdarrade liljebarm!	 
	 
	 O hvad fröjd, hvad sällhet utan namn!	 Himlen sjelf jag sluter i min famn –	 Vällustvågor! i elysisk hamn	 Gungen de sälla två!	 
	 Rös ditt hjerta vid Brudens hjerta?	 Bor en själ i din varma hand?	 Himmelsk vällust och afgrundssmärta	 Bli till intet vid denna brand.	 Solarne af himlen falla må,	 Verldarne till kaos återgå,	 Endast på ruinerna vi två	 Tumla förente ned.	 
	 Våra själar i ögat blossa,	 På hvarannan de kärligt se.	 Ville gärna sin boja krossa	 Efter långa Äoners ve.	 Hjerta slår i hjerta underbart.	 Dansens hvirflar! hasten då er fart!	 Mäktigt sträfva hälfterne att snart	 Återförenta bli.	 
	 Hjertat klappar och barmen skälfver,	 Kinden brinner, så het och röd.	 För mitt öga ett moln sig hvälfver –	 Kom, du saliga vällustdöd.	 Magisk skymning nöjet kring oss strör.	 Ljusen slockna och musiken dör.	 Till den stilla offerlunden för	 Bruden i mild triumf!	 
	 
	 
	 
	 VIII.	 
	 KADRILLEN.	 
	 
	 Se kronans glans!	 Hör! mildt till dans	 Vi kallas af violens ljud.	 Till lekar opp,	 Du muntra tropp,	 I festlig rosenskrud!	 All glädje här	 En fjäril är:	 Han blommorna besöker,	 Men far,	 Så snar,	 Bort på Favonens char.	 
	 Räck, hulda mö,	 En hand, lik snö	 Din sammetslena hand åt min!	 O tryck min hand!	 Med kärlig brand	 Jag trycker redan din.	 Ej evigt få	 Vi leka så.	 En gång min hand, lik isens	 Kristall,	 Så kall,	 Så stelnad blifva skall.	 
	 På olik stråt	 Vi skiljas åt –	 Dock ingen rymd oss skilja kan.	 
	 
	 Som dufvor snart	 Med glädjens fart	 Vi hasta mot hvarann.	 Ej evigt få	 Vi träffas så:	 När en gång lefnadssolen	 Gått ner,	 Ej mer	 Sin kärlek då man ser.	 
	 Skön Rosen står	 I purpurvår,	 Bestänkt af silfverdaggens bad.	 Ack! innan kort	 De viftas bort	 Af vinden hennes blad.	 Så äfven vi	 Till intet bli.	 O! snart förlöper lifvets	 Minut.	 Så njut	 Och dansa mot dess slut!	 
	 
	 
	 IX.	 
	 
	 Chor.	 
	 Upp Flickor! upp, o Gossar!	 Vid milda strängars ljud till dans!	 Än kindens purpur blossar,	 Än sprider ögat glans.	 
	 
	 Snart ingen ser	 Vår ringdans mer.	 Som blommor snart vi falla ner.	 Som lampors tal	 I festens sal	 Vi släckas ut af årens qual.	 
	 En Yngling.	 
	 Hvart ögonkast jag skickar	 Mig bilder från Elysium ter.	 
	 En Flicka.	 
	 Lik vårens Sol jag blickar	 Kring Paradis och ler.	 
	 Båda.	 
	 Och likväl är	 För mitt begär	 En enda mäktig kjuskraft här.	 En gudamakt	 Ger festen prakt	 Omhvärfver den med Geniers vakt.	 
	 Ynglingen.	 
	 Vi skiljas – kort är smärtan,	 I samma cirkel går vårt lopp.	 
	 Flickan.	 
	 Som valfrändskaper hjertan	 Hvarannan söka opp.	 
	 
	 Båda.	 
	 O, måtte så	 Vi alltid få	 Emot hvarannan hänryckt gå!	 Må åldrens hand	 Ge kroppen band,	 Blott quäfve han ej känslans brand!	 
	 Chor.	 
	 Hör, Bardens harpa brusar!	 Dess eko genom sekler går.	 Mot lansar Hjelten rusar	 Och Minnets Tempel når.	 Minuten blott	 Är deras lott	 Dem gyllne vällustpilen nått.	 Hvad är väl ock	 Vår muntra flock?	 Dagblomster i Cytheres lock.	 
	 
	 
	 
	 
	 
	 X.	 
	 DEN DÖENDES BRUDSÅNG.	 
	 
	 Bereden åt bruden	 Den glänsande skruden!	 O skynden att kläda	 Den trånande späda	 
	 
	 I svepning af snö!	 Hon längtar att ila	 Till brudgummens möte.	 Hon längtar att hvila	 I sofkammarns sköte,	 Att blunda, att dö.	 
	 O Brudtärnor, vriden	 Cypresser i håren	 Vid sånger och glam!	 O Brudsvenner, skriden	 Med täcket och båren	 Allt närmare fram!	 Fort upp då att föra,	 Fort upp att ledsaga	 Den bleknade svaga	 Till brudgummens hus.	 
	 Tillbaka! tillbaka!	 Må vittnen ej störa	 Den vällust vi smaka. –	 Ej Solguden röje	 De älskandes nöje, –	 De saligas löje	 Ej stjernornas ljus. –	 Min brudgum är döden.	 Ej skakas af öden,	 Ej tåras af nöden	 Hans ensliga bo.	 
	 
	 När Boreas hviner	 Kring jordens ruiner,	 När vårfloden kryssar,	 När kärliga vindar	 Omtumla, med kyssar,	 I ångande lindar;	 När tegarne svalla,	 När skördarne falla,	 När skördarne gro,	 När dagens Gudinna,	 När stjernorna brinna –	 Vi slumra i ro.	 
	 
	 
	 XI.	 
	 BARNDOMSMINNE.	 
	 
	 Tro på en Fader öfver molnen der,	 Min barndomstro, min smärtas forna tröst!	 Sjunk än en gång ur ljusets sälla spher	 Balsamisk ned i natten af mitt bröst.	 
	 O ljufva tid, då hvarje stjernas blick	 En helsning var från Helgonen och Gud.	 Då Edens flod i vårens dalar gick	 Och vestanvädret kom, ett fridens bud!	 
	 Af en seraph i himlens paradis	 Hvar menlös ros den ljufva bilden var:	 Den stilla mossan tankens uttryck bar	 Och alla foglar sjöngo Skaparns pris.	 
	 
	 Guds kärlek då ur solens öga såg	 Ned öfver jorden, lågande och varm:	 I midnattsmolnet, der det silfradt låg,	 Guds Moder skred med barnet vid sin barm.	 
	 Uppståndelsens cherub med rosenhand	 Då nattens förlåt bort från verklen drog,	 Och slocknande i aftonsolens brand	 Försonarns dödsblick öfver fälten log.	 
	 Mörk skogen stod, en Göthisk kyrka lik;	 Likt orgeltoner der, från granars hvalf,	 Hemskt brusa hördes stormarnes musik,	 Och gossens bröst af helig andakt skalf.	 
	 Men stormen röt, men dagens gyllne drott	 I molnen sjönk, och blixtens flamma brann:	 Vildt hämden ljungade mot jordens brott;	 Blott dygdens tjäll hans vigge icke hann.	 
	 O ljufva tid, af brister och besvär	 Ej dunklad än! O paradisets vår!	 Du har försvunnit, och förbannad är	 Den jord, der nu jag släpar mina spår.	 
	 Mot himlen fåfängt lyfter jag min syn:	 En liflös öcken är det höga blå,	 Och, känslolösa, stjernorna i skyn	 Mitt långa qval, min trånad ej förstå.	 
	 
	 
	 
	 
	 
	 XII.	 
	 BIL OCH BJUKE.	 
	 
	 Bjuke.	 
	 Hör du, o Syster! den nattliga vinden	 Susa högtidligt i kronan af linden?	 Hör du den eviga kärlekens röst?	 Balsam han bjuder åt krossade bröst.	 
	 Bil.	 
	 Hör du, i aftonens stillhet, o Broder!	 Dånet från aflägsna, vandrande floder?	 Andarne ropa ur böljornas skum,	 Bjuda i kyliga grottor oss rum.	 
	 Bjuke.	 
	 Ser du, o Syster, hur stjernornas skara	 Glimmar däruppe i borgsalen klara?	 Ser du de skinande Ljusalfers tropp	 Kärligt oss vinka till julfesten opp?	 
	 Bil.	 
	 Ser du ett töcken där borta sig häfva?	 Ser du det hemskt öfver grafvarna sväfva?	 Mythen om Bil och Bjuke finnes, som bekant är i den prosaiska Eddan,	 men ... endast i korthet och likasom i förbigående där anförd. Samma	 myth har i något ... e skick bibehållit sig genom muntlig tradition. Enligt	 denna voro Bil och Bjuke ... moderlösa Syskon, i tjenst hos ett strängt	 husbondfolk. En afton då de ... skulle hembära en så med vatten, fästade	 de, ur stånd att uthärda tyngden ... ar bedjande på Må[nen] och önskade	 sig långt ifrån lifvets ... lysande ringen på ... [g]lansens fält. Och ...	 
	 
	 Ser du vår bleka förmultnade Mor?	 Ömt hon oss vinkar till skuggornas chor.	 
	 Bjuke.	 
	 Aftonens gullrand är bortskymd af natten.	 Fylld är den blytunga urnan med vatten.	 Lät oss åt hemmet fast suckande gå.	 Matmor dig annars skall banna och slå.	 
	 Bil.	 
	 Ack! jag förmår ej från källan mig skilja.	 Kransad hon är af fiol och af lilja.	 Se! i det fuktiga glaset sin bild	 Månguden speglar, så däjlig och mild.	 
	 Månen.	 
	 Barn! på en skuggbild ej fästen ert öga!	 Kommen till mig i det eviga höga.	 Friden och kärleken bida er där.	 Skänka jag skall hvad ert hjerta begär.	 
	 Bjuke.	 
	 Hör du, o Syster! hur vänligt han talar?	 
	 Bil.	 
	 Ser du hans blick, som mitt hjerta hugsvalar?	 Ser du hans panna, som morgonen klar?	 Himmel! hvad qual att ej vingar jag har!	 
	 Båda.	 
	 Saliga under! re’n vingar oss bära	 Fjerran ur gruset till sällhet och ära –	 Herrligt oss vinkar vår krona, vår skatt.	 Jord! vi dig bjuda en evig god natt.	 
	 
	 
	 
	 
	 
	 
	 
	 
	 XIII.	 
	 NÄKTERGALEN.	 
	 
	 Sköna Flicka! Näktergalen,	 Som, i nattens dunkla timmar,	 Fyller parkerna och dalen	 Med sin tungas silfverljud,	 Ej lik Junos fogel glimmar,	 Ej i svanens hvita skrud.	 
	 Örnen lik, på spända vingar,	 Kring Olympens blåa salar	 Ej han sväfvar – ej han bringar	 Hämndens blixt åt Gudars far;	 Ej till Cyperns myrtendalar	 Fröjas lätta vagn han drar.	 
	 Skild från strider, glam och lekar,	 Den förkastade sig gömmer	 I en magisk natt af ekar,	 Undan Solens grymma sken,	 Och i stilla svårmod drömmer	 På en dunkel, löfrik gren.	 
	 Men när dagens buller tiger,	 Stjernans guld i azurn lågar,	 Luna fram på hvalfvet stiger	 Och försilfrar ängens å;	 
	 
	 Då han vaknar, då han vågar	 Sina ömma driller slå.	 
	 Och hans kärlekssuckar sväfva	 Musikaliskt genom lunden.	 Straxt på flickans kinder bäfva	 Perlor af en himmelsk gråt; –	 Står, af hemlig vällust bunden,	 Vandrarn på sin öde stråt.	 
	 Mig, Amanda! Himlen gifvit	 Lif och anda, själ och tunga.	 Flicka! jag har skapad blifvit	 Endast för att prisa dig.	 Jag kan älska, jag kan sjunga –	 Fordra icke mer af mig!	 
	 
	 
	 XIV.	 
	 NÄKTERGALEN OCH ROSEN.	 
	 
	 Skön, i aftondaggens perlor,	 Står den täcka purpurrosen,	 Vid en månbestrålad källa.	 Öfver henne näktergalen	 Enslig sitter och melodiskt	 Klagar i den stilla natten:	 
	 »Blomstrens unga Monarkinna!	 Ljufva sinnebild af jordens	 
	 
	 Alla retelser och nöjen!	 Sköna Ros! hvad mystisk trånad	 Lockar mig, från cedertoppen,	 I din nardusånga neder?	 Tystnad herrskar kring naturen,	 Alla jordens skaror hylla	 Sömnens vallmokrönta spira.	 Menskan, efter dagens strider,	 Slumrar i palats och koja;	 I sitt hem, på klippans hjessa,	 Hvilar än den stolte örnen	 Från sin djerfva fart kring Solen;	 Lejonslägtets rop ej mera	 Fylla skogarna med fasa;	 Trygg den bäfvande gazellen	 Lägrat sig på grottans mossa;	 Och bland lundens sycomorer	 Turturdufvans klagan tystnat.	 Jag allena får ej blunda. –	 Mig en trånad utan like,	 Mig en namnlös kärlek tvingar	 Att, vid Månens bleka strålar,	 Vaka hos den unga Rosen	 Och i ömma silfvertoner	 Hjertats qval harmoniskt gjuta.	 
	 Allt af kärleken besällas. –	 Allt som älskar i naturen	 Lönas ock af återkärlek.	 Lärkorna, i morgonmolnen,	 Svanorna, på flodens vågor,	 
	 
	 Mildt hvarannans suckar svara.	 Turturn, i den skumma lunden,	 Ropar ömt sin brud – hon kommer,	 Och på mandelträdets grenar,	 Vaggade af vestanväder,	 Hänger nu det såta paret,	 Ljufligt brinnande i kyssar.	 Själar sig med själar ena,	 Kroppar ljuft i kroppar smälta,	 Och begärets gåtor lösas	 Af det söta ordet: vällust. –	 Mig en outsäglig längtan,	 Mig en hopplös kärlek drager	 Till den taggomhvärfda Rosen,	 Och min glödande förtjusning	 Smälter bort i klagotoner.	 O! hur stolt, i nöjets purpur	 Och i daggens perlesmycke,	 Sitter der min älskarinna,	 Döf för all min ömma klagan,	 Och åt falska vestanväder	 Och åt yra papilioner	 Barmens skatter öfverlåter.	 Mina känslor, mina plågor,	 Delar ej den känslolösa!	 
	 Hulda Ros! mig dock förunna	 Vid din stjelk att ensligt dväljas,	 Mätta ögat af din fägring,	 Andas dina nardusångor,	 Och i toners svall förråda	 
	 
	 Hur jag plågas, hur jag brinner.	 Ack! den silfverröst, som tränger	 Ur mitt sönderslitna hjerta,	 Är min kärleks högsta vällust!» –	 
	 Så den späda näktergalen	 Klagar ömt i Orientens	 Paradisiskt sköna nätter.	 Så förtrollande Amanda!	 Äfven jag, på veka lutan,	 Prisar dina blåa ögon,	 Svarta lockar, rosenkinder,	 Och i tomma kärleksdrömmar	 Sitter ensam och förtrollad,	 Medan våren kring mig vissnar,	 Och i flickans ljufva armar	 Andra nöjets orgier fira. –	 Dock, o hulda! om min lyra	 Äger blott en ton, som hinner	 Till din själ, – en ton, som lockar	 Perlor ur ditt sköna öga,	 O! då brann på hjertats altar	 Ej min rökelse förgäfves.	 Triumferande jag blickar	 Då på stoftets vällust neder,	 Och den stela lagerkronan	 Blommar vänligt kring min tinning.	 
	 
	 
	 
	 
	 
	 XV.	 
	 AFSKED TILL LIFVET.	 
	 
	 Lyra! du, hvars silfvertoner	 Förr i qvalets bittra stunder	 Lättat mitt betryckta hjerta	 Och, i sällare minuter,	 Klingat hoppets fantasier,	 Kom ånyo i mitt sköte	 Och besvara mina suckar!	 Lyra! när från mina strängar	 Dina troll-ljud nederbrusa,	 Falla kedjorna af slafven,	 Frossar tiggarn vid Monarkens	 Rika silfverbord och dricker	 Rus ur perlbesatta kalkar,	 Blomstra helsans purpurrosor	 På den andebleka kinden,	 Mildt af glädjens strålar åter	 Tindrar det förgråtna ögat,	 Och det klämda hjertat andas	 Lätt, som helgonen deruppe	 I det blåa himmelrike.	 Kom, o Lyra! i mitt sköte,	 Kom att musikaliskt gråta	 Mina flydda gyldne dagar,	 Och åt diktens ljusa féverld,	 Åt idyllens rosenparker,	 Lifvets korta fröjd och hoppets,	 
	 
	 Lär mig stamma afskedssången!	 O! när hjertats bittra saknad	 Gjuter sig i himlatoner,	 Höra såren upp att svida,	 Sjelfva smärtan blir en vällust,	 Och den tår, som ögat fäller,	 Öfverträffar uti värde	 Alla Orientens pärlor.	 Och ur mossbeklädda grafven	 Höjer sig vår döda sällhet,	 Af teorbens röst besvuren,	 Myser skönare än fordom	 Och sin kända famn oss sträcker.	 Klinga, Lyra! snart du hänger	 I den suckande cypressen,	 Som betäcker Skaldens aska.	 Mera fridsamt skall jag böja	 Hjessan ned på dödens läger,	 Se’n mitt tårbemängda afsked	 Jag af lifvets fröjder tagit,	 Och i drömmar, sista gången,	 Njutit hvad i verkligheten	 Aldrig, aldrig återkommer.	 
	 Ljufva Minne! för mig åter	 I min barndoms sälla dalar,	 Till de krumma silfverbäckar,	 I de rädda aspars skugga,	 Der i salig oskuld fordom	 Mången himmelsk dröm jag drömde.	 Öfver mig i azur-rymden	 Vakade en helig Fader,	 
	 
	 Och i nattens tysta mörker	 Och vid Solens middagslågor	 Såg hans kärleksfulla öga	 På det fromma barnet neder.	 Ack! i trädens gröna kronor	 Susade hans faderskärlek,	 Tindrade i stjernans blickar,	 Qvällde djupt ur källans vågor,	 Vinkade i skördens guldax,	 Blomstrade i törnets rosor	 Och i markens silfverliljor.	 O! med tårar i mitt öga	 Såg jag nattens kronor tändas	 I den blåa himlasalen,	 Och med helig tjusning trodde	 Mig ur fjerran rymder höra	 Klangen af de änglaharpor,	 Som i evigt samljud prisa	 Fridens Furste, Korsets Hjelte,	 Nådens törnbekrönta Konung.	 Knappt vid lärkors sång i ethern	 Sväfvade med gyldne vingar	 Morgonrodnan öfver hafvet,	 Då från nattens stilla läger	 Ut jag hastade i daggen,	 Och med vällust såg, hur Solen	 I sin ljusa herrskarkrona	 Uppgick mellan dessa häckar	 Ur den blåa Oceanen.	 O! hur blomstrens nardusångor,	 Bäckens sorl och vestans kyssar,	 Gladde mina unga sinnen!	 
	 
	 Med hvad glädje såg mitt öga	 Sippan mellan nakna törnen	 Sticka fram sitt blyga hufvud,	 Eller vårens gula förstling	 Blomstra på smaragdetufvan,	 Eller för den varma strålen,	 Fröjas ögonfägnad, Rosen	 Veckla ut sin purpurfägring	 Ur den afundsjuka knoppen!	 Då i Floras vida rike	 Tog jag ifrigt fromma byten,	 Plockade med späda händer	 Smultron i den mörka skogen,	 Släckte ljufligt törstens lågor	 I den böljande kristallen,	 Hvälfde mången skuggrik löfsal	 Och med kransar den behängde.	 Mera glad ej Segerhjelten	 Skär på krigets vilda slätter	 Ärans blodbestänkta lager;	 Mera glad ej Sybariten	 Vid en Indiskt kryddad taffel	 Ur det klara guldet suger	 Blodet af Falernska drufvor;	 Icke svälld af mera stolthet	 Sina marmorslott han skådar,	 Gränsande mot himlens stjernor,	 Trötta ögats höjda blickar.	 Under glada språng och lekar	 Flydde dagen; men då Solen	 Bakom skogens dunkla tallar	 Sönk med blodröd kind, och Månen	 
	 
	 Vänligt nickade i öster,	 När vid herdepipans toner	 Hjorden samlades i dälden,	 Och, af herrskarstafven manad,	 Hemgick under klang af skällor;	 Då, i nattviolens ångor,	 Genom daggbeströdda gräset	 Glad jag vandrade till hyddan,	 Och min sömn var ljuf, ty änglar	 Höllo vård om lägerstaden.	 
	 Lätt förflöto barndomsåren,	 Liksom floder öfver guldsand	 Rulla i ett stilla Eden.	 Med begär och känslor växte	 Snart det ungdomsvarma hjertat.	 Det blef salig vår i själen,	 Och mitt lifsträd stod i blomma.	 Hoppets gyldne morgonstjerna	 Brann med ökad glans på fästet,	 Nöjets drömmar ur sitt larfstånd,	 Like fjärilar, på lätta,	 Guldbestänkta purpurvingar,	 Höjde sig i ambraluften,	 Och, för lifvets sköna Majsol,	 Fantasiens blyga knoppar	 Svällde ut till friska blomster,	 Och af känslor blefvo toner,	 Och af toner blefvo tankar,	 Och min skapelse var färdig.	 Mot en morgonrodnad log jag:	 Skön hon stod på österns skyar,	 
	 
	 Sådde rosor öfver himlen,	 Vällusttårar öfver jorden.	 Hur jag längtade att skåda	 Snart den gyldne Solens uppgång,	 Snart den fulla dagens strålar!	 Solen uppgick: hennes fackla	 Var en ryslig härjningsfackla;	 Till en naken Sara-öcken	 Hon mitt Paradis förbrände,	 Och uttorkade derinne	 Alla floder, sist ock tårens.	 Lik en brud till festen smyckad,	 Log i drömmarna min framtid.	 Myrten hennes lockar krönte,	 Kärlek strålade ur ögat,	 Röd af oskuld lyste kinden,	 Silfverhvit af oskuld slöjan,	 Och elysisk vällust bodde	 I den ljufligt sträckta famnen.	 Ack! jag störtade betagen	 I dess armar. Till ett spöke	 Är hon blifven, till en furie.	 För de lätta silkeshåren	 Ormar nu kring pannan flägta,	 Och i fasans svarta mantel	 Är dess liljedrägt förvandlad;	 Dolksting äro hennes kyssar,	 Dödsqval äro hennes famntag.	 
	 Sansa dig, förskräckte Ande!	 Än en blick åt flydda dagar,	 Än en blick, och sedan – döden!	 
	 
	 Sjung, o ljufva Sånggudinna!	 Sjung, hur ynglingen allena,	 Under stilla sommarnätter,	 I den murgrönsvepta grottan,	 Ny Endymion, låg i slummer	 Och om fjerran himlar drömde:	 Hur en leende Gudinna,	 Hur en mildtomstrålad Luna,	 Steg från nattens silfverskyar	 Ned till drömmarns tysta läger,	 Kysste ömt hans varma läppar,	 Vred en festlig krans af blyga,	 Välluktrika nattvioler	 Kring hans daggbestänkta lockar.	 Säg, hvad såg, o Sånggudinna!	 Ynglingen i gudadrömmen?	 Endast bilder ur Elysium,	 Endast himlaväsen såg han;	 Fält af evig Maj beprydda,	 Glimmande orangelundar,	 Källor, som i myrtenskuggor	 Festligt sina lyror slogo,	 Nymfer, Kärleken och Gratier,	 Dansande på blomsterfälten	 I en vårlig Månes strålar,	 Stjernupplysta gudasalar,	 Chor af Gudar och Gudinnor,	 Och den fulla nektarbägarn	 Och den rosenkrönta Hebe.	 
	 Ideal af qvinnlig skönhet!	 Ideal af himmelsk kärlek!	 
	 
	 Ljufva tanke, själens tanke,	 Då, i etherns sälla rymder,	 Än hos Gud den höga bodde,	 Än ej bannlyst var till gruset,	 Än ej dömd att kedjor bära!	 Lik en morgonsol om våren	 Steg du, strålande och härlig,	 Upp för andens tjusta blickar,	 Spridde lif omkring Naturen,	 Väckte blomstren ur sin dvala,	 Och förgyllde fält och vågor.	 O, hur gladdes ej mitt hjerta,	 Gudabild! i dina strålar!	 Med hvar rosig morgonrodnad.	 Hvarje dunkel silfvermåne,	 Gick du upp för mina tankar,	 Ständigt ny, densamma evigt.	 Än, en lekande Herdinna,	 Satt du under rosenbuskar,	 Sväfvade i bygdens dansar,	 Bröt vid flodens krökta stränder	 Späda liljor och violer	 I den gröna sommardalen.	 Källans yta var din spegel,	 Blomstren dina ädelstenar,	 Och din rikedom var kärlek,	 Och din högsta prydnad oskuld.	 Än i rika högtidssalar,	 Under tända kronors skimmer,	 Gick du, smyckad af juveler.	 Allas blickar sökte dina,	 Dina blickar blott en endas.	 
	 
	 Än du log, och dina löjen	 Voro ömma Cupidoner,	 Än du gret, och dina tårar	 Föllo brännhett på mitt hjerta.	 O hur lycklig du mig gjorde!	 Är det ljuft att älskad blifva,	 Är dock ljufvare att älska.	 Kom, o Kärlek, himlens förstling!	 Kom, sublima rus af skönhet!	 Kom från ethern, kom och för mig	 Dit tillbaka! Men förgäfves	 Mina böner skyn bestorma.	 Andens vingar äro bräckte,	 Känslans låga är förkolnad.	 
	 Ack! för sent för detta hjerta,	 Re’n af plågorna förkrossadt.	 Stod det hulda idealet,	 I förklaradt helgonskimmer,	 Med Amanda fram i verlden.	 Hulda, jordiska Gudinna!	 Mera däglig än Olympens	 Alla strålande Gudinnor,	 Alla änglar hos Gud Fader!	 Blott ditt namn jag vågar nämna,	 Ej det ljus, som himmelskt strålar	 Ur det blåa ögonparet,	 Ej den roseneld, som leker	 På din kind, ej dessa armar,	 Som, till nöjets famntag sträckte,	 Skulle helgonen förföra.	 
	 
	 Stolta Flicka! ej du visste,	 Att Naturen sjelf och ödet	 För hvarannan blott oss skapat;	 Att i etherns höga zoner,	 Der, af Skaparns ljus beglänste,	 Ursprungsbilderne till lifvets	 Flyktigt skimrande fantomer,	 Skönhetens idéer sväfva,	 Våra själar fordom voro	 Blott ett enda gudaväsen;	 Att när sinneverldens bojor	 Fallit af oss snart i döden,	 Våra själar åter skola	 Till en enda sammansmälta.	 Ty ej himlen gaf åt qvinnan	 Skaldens heliga förmåga	 Att i ödets gyldne taflor	 Blickar sända, att med rysning	 Lyfta slöjan, som betäcker	 Gud och andarna och tingen.	 Derför med förakt du vände	 Från den lidande ditt anlet,	 Och förstod ej mina suckar,	 Eller ville ej förstå dem,	 Och försmådde hvarje rökverk	 På ditt altare jag tände.	 Ensam stod jag. Ur mitt öga	 Smög sig nu den sista tåren,	 Ur mitt re’n förblödda hjerta	 Qvällde nu den sista droppen,	 Och för lifvets alla fröjder	 Det sig lyckte, som en blomma,	 
	 
	 När i hafvet Solen hvilar,	 Och den sorgsna qvällen gråter	 Kalla perlor öfver gräset.	 
	 O! hvar är min sälla framtid?	 Hvar det hopp, som famntog verlden!	 Svara, Öde! du, som thronar	 Öfver himlens alla stjernor,	 Mörkt och dystert! – Du, som krossar	 Allt det stora, allt det ädla,	 Med en grym demantespira!	 Se! min sol, vid åskors dunder,	 Sjunker häpen ned i natten	 Mellan blodbestänkta skyar,	 Och ett dödsmoln höljer verlden.	 Ingen hoppfull stjerna blickar	 Från det svarta hvalfvet neder,	 Ingen broder ömt ledsagar,	 Ingen vänlig fackla lyser	 Mina fjät i ödemarken.	 Allt hvad förr mitt hjerta önskat,	 Hvad som vilkor nyss jag ansåg	 För mitt korta lif på jorden,	 Flyktar i ett evigt fjerran	 Ur min åsyn, och af tusen	 Milda, strålande objecter,	 Som min ande fordom tjusat,	 Känslan af mitt eget väsen,	 Af mitt eget qvalda väsen,	 Blott är öfrig. Hör mig, Himmel!	 Mörda denna grymma känsla!	 
	 
	 Sänd från etherns regioner	 Ned en ängel, som mig skördar!	 Jag är bönhörd. O! han kommer.	 Vingen doft i natten susar,	 Och den hvita manteln flägtar,	 Och det skarpa svärdet blixtrar,	 Svärdet, som skall sönderhugga	 Lifvets jämmerfulla knutar.	 Dolda, underbara väsen!	 Säg, hvad vill du? Ej mitt öga	 Mägtar läsa i ditt öga,	 Ej din mening kan jag fatta.	 Stränge! kommer du som ovän,	 Dölj det icke, att mitt hjerta	 Döende må dig bespotta.	 Kommer du som himlens budskap	 Ned med fröjdens evangelium,	 O, så säg det, att med kärlek	 Jag må störta dig om halsen!	 
	 
	 
	 
	 
	 
	 
	 XVI.	 
	 DÖDS-ÄNGELEN.	 
	 
	 Sig allt förvandlar, Dagens brud dig glömmer,	 O Skapelse!	 I evigt mörker nattens måne gömmer	 Sitt anlete.	 
	 
	 Nyss öfver polens runda, högblå ether	 Ett sorgmoln gick.	 På mig nedstirra brinnande kometer	 Med vredgad blick.	 
	 Men Herrans Ängel sig i natten målar	 Vid Skaldens bädd.	 I himmelsk purpur, väfd af morgonstrålar,	 Hans kropp är klädd.	 Hans ljusa vingar ambraångor sprida	 Och silfverglans;	 Och hoppets Iris ses kring hjessan vrida	 Sin sköna krans.	 
	 »Statt upp, o yngling!» musikaliskt ljuder	 Hans gudaröst;	 »Mot lifvets plågor, arme! jag dig bjuder	 »En ljuflig tröst.	 »Förlossas skall du ifrån syndagarnen,	 »Från jordens grus,	 ” Och straxt församlas med de fromma barnen	 »I Fadrens hus.	 
	 »Snart domsbasunerna sitt dunder skalla	 »Kring Skapelsen.	 »Och gyllne stjernor blekna straxt, och falla	 »Från himmelen.	 »En ryslig flamma Alltet skall förtära,	 »Och verlden så,	 »Med all dess höghet, lustar, guld och ära,	 »Till intet gå.	 
	 
	 »Men oupphörligt skall din ande glädas	 »Hos verldars Gud;	 »Din etherkropp af helgonen skall klädas	 »I himmelsk skrud.	 »Med fromma andars här, i cedernatten,	 »Du tala skall,	 »Se palmer speglade af lifsens vatten	 »I mild kristall.	 
	 »Bedragne yngling! i min famn dig kasta	 »Med ljungeldsfart;	 »Vi tomma rymden sedan genomhasta	 »Och hvila snart.	 »Se öfver oss sig öppna nya himlar –	 »O! yngling kom!	 »Snart verldssystemet med dess solar hvimlar	 Likt grand nerom.»	 
	 På dig med tjusning än mitt sinne tänker	 O jordens vår!	 Åt dig, o lyra, än mitt öga skänker	 En afskedstår.	 Nu sista sucken från mitt hjerta bäfvar –	 O Jord, farväl!	 Ur jordens grus till etherlanden sväfvar	 Min fria själ.	 
	 O starke Ängel! dig, som tanken, vinga! –	 Vi nalkas Gud.	 Re’n hör jag himlens silfverklockor ringa	 Med festligt ljud.	 
	 
	 Sig ren med ethern rosendoftet blandar	 Från Edens land,	 Och vid dess ingång vinka ljusa andar	 Med vänlig hand.	 
	 
	 
	 
	 
	 XVII.	 
	 
	 Långt är likväl, o Himmel! till den ljusa	 Midsommarsfesten, då i tält af rankor	 De fromme bo, och Änglar dem besöka –	 Då Skaparn sjelf som patriark befaller,	 Och Demiurgens alla spiror krossas,	 Och Kärleken bland folkets skaror höjer	 Sin herdestaf, ett kors af rosor krönt.	 Knappt svallar än af vårens glada aning	 Naturens barm. O Gud! hur kallt och öde	 Är allt omkring mig! Ingen ros har spruckit	 I blodröd fägring ur den tysta knoppen	 Och ingen lilja glad och vänlig skakar	 Aromers himlavin i silfverkalken –	 Blott här och där en tonfull lärka klingar,	 I förtid buren öfver hafvets rymder,	 Sin morgonpsalm i skyn. Blott grönskan tittar	 Än späd och vek bland smälta drifvor fram.	 Och Anemonen ensam står på tufvan –	 Med blyga tårar i sitt fromma öga –	 Gullvifvan än i Modrens kamrar sofver,	 Leontodon i nattens mörker dröjer –	 I nakna häckars skygd står anemonen	 Och blickar stum kring nejderna och saknar	 
	 
	 Den nyss försvunna, glada morgondrömmen	 Om sylfers dans vid bäckars sorl i dalen	 Och liljors doft och näktergalars sång.	 Kring hennes fristad kalla vindar susa	 Och Solen höljs i moln. Då lutar blomman	 Mot Jorden ned en vissnad kind och vänder	 I Modrens armar rysande igen.	 
	 
	 
	 
	 
	 
	 XVIII.	 
	 URANIA.	 
	 
	 Skaparen ensam satt i den gränslöst famnande rymden,	 Tänkte sin egen bild, tänkte sig mystiskt en Brud.	 Genast hon framstod, herrlig och skön, lik den gyllene dagen:	 Blånande ether och ljus voro den slöja, hon bar.	 Stjernor sig virade festligt till krans om dess strålande hufvud,	 Solens omätliga ros krönte dess heliga barm,	 Och i dess glänsande hand log månens skimrande lilja:	 Sådan för Skaparn hon stod, sönk i hans lågande famn.	 Straxt på den Eviges vink framblixtrade härar af Andar:	 Andar med känsla och lif, Andar med tanke och röst,	 »Sjungen», – så ropade Gud – »upp, sjungen vår eviga brudfest!	 Aldrig den ändas, hur vidt Tiderna rulla sin våg.»	 
	 *	 
	 Himmelens Dotter och Moder och Brud! I äoners äoner	 Skallar din bröllopssång, ljuder dig spherernas dån.	 
	 
	 
	 
	 
	 
	 XIX.	 
	 
	 Icke af tid och rum de lefvande andarne fängslas;	 Lyda blott kärlekens lag. – Drömmen mig detta har lärt.	 Ty då, vid Månens sken, i den tysta förlamande dvalans	 Armar min tröttade kropp sunkit, och Phantasos barn,	 Dunkelbevingade gossar, i dans omflögo mitt läger,	 Själen, bevingad och fri, mägtigt ur fängelset bröt,	 Bredde sig älskande ut, så vidt som equator och poler,	 I sin mystiska krets, famna den ändlösa rymd;	 Mängde sig djerft i änglarnas chor och, med lekande händer,	 Kärlekens rosenband mellan äonerna knöt. –	 Adam med Eva firade då, i skuggan af Edens	 Palmer, sin brudnatt än; Psyche, ur bojorna löst,	 Sökte och fann sitt hjertas idol, den himmelska Amor,	 Och försoningens stund slog i de Evigas sal.	 Åter jag var i min älskade däld, min älskade hydda,	 Och i ett glädtigt Nu byttes mitt heliga Förr.	 Likt Fullmånens, min bild från källans spegel tillbaka	 Då i sin urglans log, stilla och broderligt huld,	 Medan kring lockarnas fladdrande guld den himmelska fridens	 Genier, ljusets slägt, bundo af liljor en krans.	 Stjernan, som länge af moln var betäckt, framtindrade åter.	 Smyckad af rosor och myrth, under syrenernas hvalf,	 Glänste mitt jordlifs drömda object, den älskade tärnan;	 Ömt hon mig räckte sin hand, prydd af förlofningens ring.	 Öppen var templets port. Altaret af blommor bekransadt.	 Klädde till kärlekens fest, änglar, i menskogestalt,	 Stodo omkring oss, en väntande här. Re’n klockorna söngo,	 Och till den älskade så talte min bäfvande röst:	 
	 
	 »Kommen, o dyrkade Vän! är den festliga stunden. O, ilom	 Att i den Eviges hus svärja ett evigt förbund!» –	 Teg. Då öppnades skyn, och en Mö, hvitslöjad, ur molnet	 Sänktes, Amanda lik, icke Amanda likväl.	 Stjernor beprydde dess flygande hår, dess rodnande gördel.	 Stolt Seraphinnan mot mig sträckte sin heliga famn.	 Och vi ej funnos bland menskorna mer. Som fordom med Kämpen	 Olger till himmelens sal, flög hon med Skalden till Gud.	 
	 
	 
	 XX.	 
	 
	 Vän! i förödelsens stund, när ditt inre af mörker betäckes,	 När i ett afgrundsdjup minne och aning förgå,	 Tanken famlar försagd bland skuggestalter och irrbloss,	 Hjertat ej sucka kan, ögat ej gråta förmår;	 När från din nattomtöcknade själ eldvingarne falla.	 Och du till Intet, med skräck, känner dig sjunka på nytt,	 Säg, hvem räddar dig då? – Hvem är den vänliga ängel,	 Som åt ditt inre ger ordning och skönhet igen,	 Bygger på nytt din störtade verld, uppreser det fallna	 Altaret, tändande der flamman med presterlig hand? –	 Endast det mägtiga Väsen, som först ur den eviga natten	 Kysste Seraphen till lif, solarna väckte till dans.	 Endast det heliga Ord, som ropte åt verldarna: »Blifven!» –	 Och i hvars lefvande kraft verldarne röras ännu.	 Derföre gläds, o vän! och sjung i bedröfvelsens mörker:	 Natten är dagens mor, Chaos är granne med Gud.	 
	 
	 
	 
	 
	 
	 XXI.	 
	 
	 Våren en låfsång är, den Jorden offrar åt Solen.	 Doftande rosor och löf bilda dess toner, dess ord.	 Modrens spheriska sång, hur skulle den hinna ditt öra?	 Ett af dess smältande ljud är du, o Menniska! sjelf.	 Men på vårens tapet för ögat den himmelskt sig målar,	 Och till betraktelsens fest vinkar i blomstergestalt.	 O, hur älskar hon ömt den solomvandrade tärnan!	 Vänd från sin brudgums ljus offrar hon rökelser än,	 Blyga violens doft för hans bild: den vänliga Månen;	 Mägtigt i vintrens graf rör sig dess kärlek ännu,	 Grönskar dess eviga tro, i den fjellbebyggande tallen,	 Och i den blifvande säd gror dess besnöade hopp.	 Men då i Vädurns bild den försonade Guden hon skådar,	 Hvad hon i årets lopp anat och lidit och tänkt	 Glimmar då allt i strålarna fram, en lysande guldkust;	 Blomma vid blomma i chor sjunger sin tigande hymn. –	 Själ! du har äfven en sol för din kärleks lefvande kretslopp.	 Arma! hvar är din sång? Hvar din gudomliga Maj?	 Dock jag din jämmer förstår. Verldsfurstens metalliska spira	 Krossar hvar skapande drift, tystar de vaknande ljud.	 Först när ditt jordiska lif i Solens kärlek förklingar,	 Först när din börda af mull sunkit till mullen igen,	 Börja du skall i andarnas krets den oändliga sången	 Och åt det första bland ljus föda en leende vår.	 Sol och Planet ej finnas der nu; blott sanning och skönhet;	 Själen och Skaparen der evigt betrakta hvarann.	 
	 
	 
	 
	 
	 
	 
	 
	 
	 XXII.	 
	 
	 Månen är Solens bild, af den sorgsna jorden betraktad,	 Der hon i enslig natt sitter från älskaren vänd.	 Barnet af Frigga och Odin han är, en leende Balder;	 Fadrens gudomliga drag strålar han vänligt igen.	 Derför när Ljusets Drott, med den långthänträffande Gungner,	 Fjerran i snöklädd Nord, krigar mot Thussarnes ätt,	 Skådar hans höga Gemål den heliga panten, och gråter;	 Ack! ty för Gullweigs sång darrar dess hjerta ännu. –	 Flicka! begriper du nu, hvi Månens kristalliska skimmer	 Lyser så vänligt din dröm, lockar så magiskt din själ? –	 Gåtan skall lösas snart. Den solbild nu du betraktar	 Snart i ditt sköte skall le, bytt i ett lekande barn.	 Hoppas dock ej att Nornornas dom, du mer än Gudinnan,	 Undgå. Balder skall dö – slukas af ulfven, din Gud.	 
	 
	 
	 XXIII.	 
	 
	 Resa, Amanda! jag skall till aldrig skådade länder,	 Dödens omätliga hem: icke du följer mig dit.	 Ej vid dess kopparport jag din hand skall trycka till afsked,	 Öfver dess mörka elf lyser ditt öga ej mig.	 O huru lätt att dö för ett hjerta, som älskar och älskas!	 Aldrig för svepning och graf bäfvade kärleken än.	 Dristigt han går att lösning på lifvets gåta begära,	 Rifver med segrande hand svarta ridåen i tu.	 
	 
	 Himmelska land han skådar bakom: Arkadiska bygder,	 Sökte förgäfves här, flyttas af aningen dit.	 Grafven ett tempel är, när kärlekens rosor den smycka,	 Andars melodiska sång fyller dess heliga chor.	 Sörjande Genier luta sig ned öfver grafmonumentet,	 Helgon, med böjda knän, bedja för själarnes ro;	 Tills, i bländande glans, den stora, den eviga dagen	 Strålar i grafvarnas natt neder och änglarnas röst	 Väcker de sofvandes par, ljuftklingande: »Vaknen, I vänner!	 Vaknen, I älskande två! Eden begynner sin Maj.	 Daggiga rosor i parkerna stå: att brytas af eder	 Vänta de: lifsens träd blommar af njutning och hopp.»	 
	 *	 
	 Ljuf är de älskandes dröm: jag drömmer ej längre, Amanda!	 Hoppet för evigt och tron flydde med kärleken bort.	 
	 
	 
	 
	 
	 XXIV.	 
	 FRAGMENT UR CLAUDIANUS’ PROSERPINAS	 BORTRÖFVANDE.	 
	 
	 Stygiska röfvarens spann och stjernorna quäfde i dammet	 Från hans tenariska vagn, och ditt mörka, brudliga läger	 Skuggornas Juno! förråda jag vill i dristiga quäden,	 Eldad af själens drift. Bort, oinvigde, ur kretsen.	 Fjerran för kjusningens brand hvar mänsklig känsla har flyktat	 Re’n ur min klappande barm: blott Febus jag andas och känner.	 Re’n till de heliga templen jag ser grundvalarne svigta	 Och ett bländande sken som gjutes från taket, förkunnar	 
	 
	 Gudomens ankomst. Bäfvande re’n jag hörer ur jordens	 Grunder ett våldsamt tjut: doft skallar Cekropiska borgen	 Ljudet tillbaka och festliga bloss i Eleusis sig höja.	 Hväsande Triptolems fjällsmyckade ormar ur oket	 Lyfta de nötte halsarne opp och sänkte tillbaka	 Lyssna på sångens ljud med purpurkammiga hufvun.	 Fjerran ifrån jag Hekate ser i natten sig höja	 Tregestaltad och hög: mild kommer den strålande Bachus	 Skönt af en murgrönskrans omblomstrad och klädd i en tigers	 Brokiga hud, hvars gyllene klor i en knut sig förena	 Med en Meonisk tyrs han stöder de vacklande fjäten.	 
	 I som en tallös här i det tomma Avernus beherrsken,	 Bleka fantomers här – dödsgudar, hvars giriga välde	 Allt tillfaller som här förgås, – I, hvars ödsliga riken	 Dunkelt famnas af Styx, kring de töckniga nejderna gjuten,	 Badas med flåsande hvirflar af Flegetons rykande vatten!	 Gifven mig tillstånd I att de helga mystererna skåda	 Och hvad Er himmel förborgar ännu, med hvad fackla Kupido	 Glödgade Stygierns bröst, hur Proserpina, röfvad, till brudskatt	 Väldet i Kaos bekom, och genom hvad främmande länder	 Modren irrande lopp i en ängsligt spejande vandring	 Medan åt folken lagar hon gaf och för ollonens föda	 I de dodoniska ekarnes skog guldkärfvar dem skänkte.	 
	 Fordom Erebens Drott af en brinnande vrede betagen	 Ämnade föra mot himlarne krig, för det han allena	 Nödgades oförmäld de långa åren förtära	 Utan att känna en delad bädds förkjusning, en makes	 Retande nöjen och fadersnamn af älskade panter.	 Re’n hvart monster som döljs af Tartarens rysliga afgrund	 
	 
	 Härvis rusar till kamp: till fejd mot dundrarn i himlen	 Rusta sig Eumenidernas tropp: omhårad af ormar,	 Skakar Tisifoné den olycksstrålande furan	 Och till vapen och strid de bleka Manerna kallar.	 
	 
	 
	 
	 
	 
	 
	 XXV.	 
	 FRAGMENT UR A. W. SCHLEGELS	 DER BUND DER KIRCHE MIT	 DEN KÜNSTEN.	 
	 
	 Från himlen ned en helig Quinna skrider,	 Till höger ej, till venster ej hon skådar.	 Ett gudalugn sig kring gestalten sprider,	 Och hvarje fjät en eterns gäst bebådar.	 Med hotelser och böner hon ej strider,	 Dock ensam hon förbannar och benådar.	 Kerubers flock sig framför henne svingar	 Och skyler anletet med silfvervingar.	 
	 Ej kronors glans kring lockarna sig breder.	 Af mitran hennes panna kransad är.	 Slätt kläde blott omfattar hennes leder	 Och endast presterliga tecken bär.	 Från hennes skuldror hänger Stolan neder,	 Och i en trekant dufvan skimrar där.	 Dess staf, som till en herdestaf hon böjer	 Ett purpurkors i duken ofvan röjer.	 
	 
	 Till Greklands kuster hon sin bana riktat	 Till fabelfräjdade Parnassens höjd	 Hvarom en fåfäng verld så mycket diktat	 Fåfängan sjelf var skönhet där och fröjd.	 Apollos tjenst med sin förstöring pliktat	 I grus af himlens blixt är lagern böjd.	 Och Skaldekällan, evigt klar i sången	 Bland törnen, vred och grumlad, kröker gången.	 
	 Försmådde hit sig Konsterna begifvit	 I ödslig stillhet de tillsamman bo	 Sen ljusets svärd från himlarne fördrifvit	 De Gudar, dem de svurit evig tro.	 Det höga sänkt, det låga upphöjdt blifvit	 De sitta lämnade åt grafvens ro,	 Sen hvarje själ, från sinneverldens kjusning	 Sin vinge höjt mot bättre verldars ljusning.	 
	 I stycken rifven, bytt i dystert flor	 För måleriet är dess regnbågsslöja.	 Hemskt missljud i Musikens lyra bor,	 Skulpturens verk Prometei eld ej röja.	 Den stoltaste af väna systrars chor	 Architekturn ses gråtande sig böja	 Likt Tebes Drottning sjelf förstenad ner	 På stenar åt hvars fall hon tårar ger.	 
	 Men där de sitta tysta sorgbebundna	 I deras krets man Quinnan träda ser.	 Och så hon talar. »Aldrig ert försvundna	 Begråtna väl er Tiden återger.	 
	 
	 Af himlen sjelf I ären öfvervundna,	 En smärta mera djup bör quälja Er,	 Ty från det mål som Nåden dem beredde	 Sireniskt dödligheten I förledde.	 
	 Dock om i dyster aska och i grus	 Med rifna hår i seklers längd I töfven,	 Ej återställs ert rof ur himlens hus,	 Med gärningar en bättre bot I öfven.	 För diktens skymning väljen evigt ljus,	 Mot ärans palm bortbyten lagerlöfven.	 Försjunkna Systrar! till min tjenst er vigen,	 Till himlarne jag visar blomsterstigen.»	 
	 Hon teg: hvar nymf med stilla andakt hörde	 Det visa ordet och betänkte det.	 Sig blygselns eld i deras ådror rörde:	 De ville fly: dock bundos deras fjät.	 En skymt af sällhet hoppet återförde	 Till deras själ. För Quinnans majestät	 De böjde knän och bådo henne lära	 Dem rätt att henne lefva, henne ära.	 
	 »I veten», sade hon, »i forna dar,	 Hur maktens spira, hur den grymma verlden	 Mot Christendomens Söner väpnad var	 Med bojorna och lågorna och svärden.	 I öknars famn i grottornas förvar	 Hemburo de åt himlen offergärden	 Och helgade till alla verldars Gud	 Med hviskning blott den rädda psalmens ljud.	 
	 
	 Dock motstånd endast främja himlens vilja.	 Det lidna korset höjde Kristi Kors.	 Martyrers blodsdugg närde Sarons lilja	 Ett blommigt träd blef snart det torra kors.	 Roms örn kom vild: nu kan han sig ej skilja	 Från det med blodig näf rördt kyssta kors,	 Uti hvars skugga fromma millioner	 Från Östern bo till Vesterns regioner.	 
	 Ty höfves ock att jubelsången ljuder	 I rum dem skaror af de trogna fylla	 En segersal dem nu till festen bjuder,	 Ty måste Lyckans solsken den förgylla,	 Ej att för prakt det fromma hjertat sjuder	 Blott enfald, ödmjukhet de Christne hylla –	 Nej, att utaf sitt himmelska exempel	 En afbild de må vara, jordens Tempel.	 
	 Ty högst i eterns evigt klara zoner	 Hvars gryning blott i jordens dimmor log,	 Allmakten där vid klang af Kerubstoner	 En boning danat, stor och rymlig nog	 Att herbergera Andars millioner	 Dem ljusets kärlekseld magnetiskt drog.	 I rensta klarhet stråla Templets salar	 Och hvila tryggt på Sanningens grundvalar,	 
	 Som räcka ned i afgrundsdjup, ej tänkta,	 Där Varandet begränsar Intets Natt.	 Helfvetets upprorsfanor ligga sänkta	 Vid denna port, som gräns för döden satt.	 
	 
	 Rättvisan här och Kraften, sammanlänkta,	 Bevaka Templet med dess helga skatt.	 Vishetens trappor opp till tröskeln leda	 Och Måttans fält sig vidt kring nejden breda.	 
	 Ett stöd åt hvalfven Trons pilastrer skänka,	 Och Kärleken som huld omgifning skiner	 Af alabaster pelarena blänka	 Och väggarne af flammande rubiner.	 Af mild smaragd sig hoppets gångar sänka	 Och i en höjd där ej orkanen hviner	 Af bländande safirer hvalfven brinna	 Och ljuft i Nådens medelpunkt försvinna.	 
	 Här hos den Störste, Bäste af Monarker	 En hvar sin plats har fått i ärans sal,	 Först Kungligheter, Throner, Hierarker	 Som ej sitt ursprung skadat genom val,	 På gyllne Stolar Äldste, Patriarker,	 I blod hvitbadade Martyrers tal,	 Se’n ända neder till de knappast burna	 Hvar saligt lottad själ i Ödets urna.	 
	 
	 
	 
	 
	 
	 
	 XXVI.	 
	 
	 Ej mer för Dunderguden	 Hans djerfva Örnar strida	 Och maktens bud från Capitolium bära.	 Ej mer den stolta Bruden	 Man röjer vid hans sida,	 Ej Pallas krönt af evig jungfruära.	 Ej vårdar mer den skära	 Vestalen offrets låga,	 Ej Ynglingar och Tärnor	 För dygnets bägge stjernor	 Vid sångers ljud i festlig chordans tåga.	 De forna templen ramlat.	 En evig graf har Gudarne församlat.	 
	 Blott Hon, som med Behagen	 I lundens skymning dansar	 Och af hvars anblick hela verlden glädes,	 Hon, som, af svanor dragen,	 Sig klär i vårens kransar	 Är ännu evigt i sitt Rom tillstädes.	 Af tusen röster quädes	 Dess majestät och ära.	 I kojor och palatser	 Hon äger offerplatser	 Och kjusta chorer henne rökverk bära.	 I sjelfva Petterskyrkan	 Ett altar höjs osynligt åt dess dyrkan.	 
	 
	 När öfver Romas kullar	 En duk, med stjernor målad,	 Af Nattens Genius sträcks med dunkla händer,	 När Tibern sagta rullar,	 Af Månens ljus bestrålad,	 Sin bölja mellan tornbekrönta stränder,	 En blick Gudinnan sänder	 Till marmorslott och hydda.	 Vid yra kyssars möte	 Sänks sköte då i sköte	 Och Amoriner sömnens skålar krydda.	 I allas fröjd hon njuter	 Och myriader til! sitt hjerta sluter.	 
	 
	 
	 
	 XXVII.	 
	 DALEN.	 
	 Din stillhet rörd jag helsar,	 Du blomsterrika dal!	 Elysiskt du mig frälsar	 Från lidelser och qval.	 Ack! alla bojor falla.	 Ömt lindras hvarje ve,	 Der dina bäckar svalla,	 Der dina rosor le.	 
	 Re’n aspen mig betäcker	 Med glada skuggors vakt;	 Sin tröstekalk mig räcker	 En okänd gudamagt;	 
	 
	 Re’n dricka mina sinnen,	 Med glödande begär,	 Det flydda Edens minnen	 Och jordens glömska der.	 
	 Från Paradisets strömmar,	 Dit länge re’n de flytt,	 Min barndoms gyllne drömmar	 Besöka mig på nytt.	 Med kornets gyllne vågor,	 Med gräsets lena svall,	 I dans, som lyktgubbs-lågor,	 De gå kring däld och vall.	 
	 Ack! stängdt för lifvets smärta,	 För lifvets nöjen re’n,	 Fromt vidgar sig mitt hjerta	 I nya solars sken.	 Från helga dufvovingar	 Omflägtas jag af tröst,	 Och strängaspelet klingar	 Ånyo i mitt bröst.	 
	 O Gud! ej blott ur Solen	 Din blick mot jorden ler,	 Ej blott den höga polen	 Oändligheten ter.	 I lägsta dalars sköte	 Ditt altar upprest är.	 Tro, kärlek, hopp, ditt möte	 Ej fåfängt bida der.	 
	 
	 Ett stilla väder susar,	 Det trädens kronor rör,	 Det vattnets spegel krusar,	 Guds milda röst jag hör.	 Hallelujah! hur glädes	 Ej lifvets minsta hamn!	 O Evige! tillstädes	 Du är i templets famn.	 
	 Af lefvande förtjusning	 Naturens hjerta slår.	 I gudastrålars ljusning	 Föryngrad klippan står.	 Dig, Ande, Son och Fader!	 Låfsjunger källans ljud,	 Och blomsterkyrkans rader	 Fromt buga sig för Gud.	 
	 Med trånad mot det Höga	 Ser helianthen opp;	 Violen tyst sitt öga	 Slår ned med blygsamt hopp;	 Förtrollning rosen andas,	 Och, ångerfull och mild,	 Emot narcissen randas	 I vågens glans hans bild.	 
	 Gud! till ditt helga rike	 Mig lyfta qval och strid.	 Gör mig en blommas like	 I menlöshet och frid!	 
	 
	 O, klingade mitt hjerta	 Med alla väsens sång,	 I glädje och i smärta,	 Tillsammans ljuft en gång!	 
	 
	 
	 
	 
	 XXVIII.	 
	 Tung hvilar nattens dimma	 Kring fjällar och kring hed.	 Azurens lampor strimma	 Till söfda hyddor ned.	 På thron af dunkla skyar	 Befaller tystnaden	 Och magiskt sig förnyar	 Det gamla Kaos än	 
	 Papaverdoft nu andas	 De sönderslitna bröst.	 Af hulda drömmar blandas	 I sorgekalken tröst.	 Min själ allena fängslas	 Af inga vallmoband.	 Djupt hon i natten ängslas	 Skild från sitt fosterland.	 
	 Att himlarne betrakta,	 Att skåda Fadrens hus	 Hon vinkas ömt och sakta	 Af milda stjernors ljus.	 
	 
	 Men vågar hon att följa	 O Fader! deras bud?	 Hur för ditt anlet dölja	 Sin blodbestänkta skrud?	 
	 Ej är hon mer densamma	 Som förr i nådens sken	 Med bön och offerflamma	 Dig tillbad skär och ren.	 Ack! trolöst nu af Tiden	 Förlofningsring hon bär	 Och flydd med samvetsfriden	 All lifvets mening är.	 
	 Utgjuten lik ett vatten	 Kring stoftets föremål	 Ej mäktar hon ur natten	 Sig lyfta mot sitt mål,	 Ej från en verld sig skilja	 Hvars retelser förgått –	 Gud! hon ej äger vilja,	 Begär och suckar blott.	 
	 Af sina brott och plågor	 Förvist från himmelen,	 I ångrens heta vågor	 Förgäfves renad än,	 Hvad gör hon väl därinne	 Bland ljusa Andars chor?	 I purpur brottens minne	 På hennes kinder bor.	 
	 
	 Du som Guds råd förklarat,	 Naturens stora Ord	 I köttet uppenbaradt	 På qualens dunkla Jord!	 Du blott kan henne rena	 O! vänd till hennes grus	 Som förr till Magdalena	 Ditt milda ögas ljus.	 
	 Ack! äfven hon begråter	 En flyktad oskulds tid	 Och sig ej tröstas låter	 Af verldens falska frid.	 Ack! långt från glädjens zoner	 Ock henne i sin famn	 Vildt slöto sju Demoner –	 Planeter deras namn.	 
	 Ej renad förr hon blandar	 Sitt väsende med ditt,	 Än från Naturens andar	 Du gjort dess hjerta fritt.	 Mildt henne då befria!	 Lät o Förbarmare	 Den gråtande Maria	 Din herrlighet få se!	 
	 Ack! huld som morgonstjernan	 Vid grafven vänligt möt	 Den öfvergifna Tärnan	 I örtagårdens sköt.	 
	 
	 Bland palmer henne sväfva	 Med fridens hälsning mot	 Lät henne nederbäfva	 I tårar vid din fot!	 
	 Säg henne att ur grafven	 Du segerrik har gått	 Att sjelfva afgrundsglafven	 Ej öfver dig förmått.	 O Kärlek! henne unna	 En stråle af ditt sken!	 Glad skall hon allt förkunna	 För dina bröder se’n.	 
	 Gud! mildt ditt ljus mig läre	 En väg till Ljusets stad!	 Försakelsen mig skäre	 I andedopets bad!	 Betraktelsen mig räcke	 Sitt ljufva himmelsbröd	 Och glädjens drufva släcke	 Den grymma törstens glöd.	 
	 För själen uppenbara	 Ditt eviga befäl.	 Att fri och lycklig vara	 Gif kraft åt stoftets träl.	 O Allmakt utan like	 Min styrka ensam var	 Ty herrlighet och rike	 Och makt Du ensam har.	 
	 
	 
	 
	 
	 
	 XXIX.	 
	 MINNE.	 
	 
	 O blomsterfält! o gröna poppellunder!	 Som lifvets späda purpurknopp förgömde!	 O silfverkällor, vid hvars [rand] jag drömde	 Elysiskt bort min barndoms snabba stunder!	 O Tid af kärlek, hopp och tro och under!	 Rikt öfver dig sitt frukthorn glädjen tömde –	 Att blott en dröm mig gäckade jag glömde	 Och väcktes först af Ödets vreda dunder.	 Hvem var Gudinnan som ur nektarbrunnen	 Mig dricka gaf? – af snöglans lyste skruden	 Och liljor virkade dess hufvudbonad.	 Gråt, min teorb! Astréa är försvunnen	 Ej tröstas jag förrän den kyska Bruden	 Jag åter famnar, salig och försonad.	 
	 
	 
	 XXX.	 
	 SOLROSEN.	 
	 
	 Se Clytia där i blomstergården höja	 Guldlockigt hufvud smäktande ur gruset.	 I Solens spår kring blåa himlahuset	 Dess ömma blickar lågande sig böja.	 
	 
	 Ej fjärilns dans dess kjusta sinnen röja	 Ej röda syskons prakt, ej västansuset,	 Orörligt fästade på gudaljuset	 Eldögonen med namnlös trånad dröja.	 Så själarne, i kroppens fjättrar slagna	 Förgäfves trängta hem till fosterlandet,	 Af andeverldens Sol magnetiskt dragna.	 Den mörka kraft som dem till jorden tvingar	 Är starkare än gyllne kärleksbandet	 Och endast döden löser deras vingar.	 
	 
	 
	 XXXI.	 
	 ROSEN.	 
	 
	 Skön blänkte Rosen här i vårens dagar	 En medelpunkt för glada fjärlars dans.	 O ljufva Ros! förgänglig som din glans	 Är sångens röst som vid din bortgång klagar.	 Du trofast lydde skapardriftens lagar,	 Den fagraste rubin i Floras krans	 Rikt blomstrade hvad däjligt hos dig fans	 För vårens vind, den Nordan nu förjagar.	 I dig såg Ynglingen symboliskt randas	 Sitt hjertas urbild, kronan ibland Mör,	 Hans aning kändes med din ånga blandas.	 Nu vissna blad för höstens fläkt du strör.	 Så menlöst icke mänskohjertat andas,	 Så fridsamt, ack! det vissnar ej och dör.	 
	 
	 
	 
	 
	 
	 XXXII.	 
	 JUNGFRUN I DET GRÖNA.	 
	 
	 Sent kommer Du, o Jungfru i det gröna!	 Försvunnen är den glada blomsterslägten.	 Ej skimrar liljan mer i silfverdrägten	 Och ingen Ros ses törnets grenar kröna.	 Ej svärma fjärlar, lifliga och sköna	 Ej kyssar lösa purpurknoppens häkten.	 Hvi kom Du hit, af kulna nordanflägten	 Och frostens dagg att ensam qualet röna?	 O vandrare! Jag är en menlös blomma!	 Hvad mer om Ödet blott en höstdag skänkte?	 Tyst andas i sig sjelf fördold den fromma.	 Ej angår mig en yttre fröjd och smärta,	 Hvad i mitt frö Naturens kärlek tänkte	 Utvecklas troget af mitt blomsterhjerta.	 
	 
	 
	 
	 
	 
	 XXXIII.	 
	 MOLNET.	 
	 Hvad är vårt lif? Ett moln som flyktigt simmar	 Kring rymderna på Ödets kalla ilar.	 Förvandladt evigt, aldrig det sig hvilar	 Och varar högst en sommaraftons timmar.	 
	 
	 Auroras fackla denna sky bestrimmar	 En annan här af lånadt månsken smilar.	 Vid återskenet ifrån Solens pilar	 Af guld och diamanter denna glimmar.	 En gråter lågt den höstliga Naturen,	 En låter gällt sitt vreda dunder skalla	 Högt sväfvar en i vårliga Azuren.	 Dock blotta moln och dunster äro alla –	 Af Jordens trånad till ett skugglif buren	 En hvar skall åter i sitt ursprung falla.	 
	 
	 
	 
	 
	 XXXIV.	 
	 HÖSTEN.	 
	 1.	 
	 Förgängelse Naturens kinder målar.	 Med svarta böljor mellan nya stränder	 Den ökta floden gråtande sig vänder	 Och ingen fjäril dricker blomstrens skålar.	 Dock lika skön på fästet Solen prålar.	 Från gyllne thronen kring förödda länder	 Sin gudablick hon lugn och herrlig vänder,	 Och jordens lik tyst småler i dess strålar.	 Ej dör den kärlek som oss lifvet skänker,	 Fast blott åt döden skördar han bereder –	 Ovanskligt dock hans purpureld skall brinna.	 Snart från Olympen mystiskt han sig sänker	 I nya vårars liljearmar neder.	 Idén är evig, skuggorna försvinna.	 
	 
	 
	 
	 2.	 
	 
	 Dock hvartill båtar att vår urbild njuter	 Ett evigt lif i himmelrikets salar,	 Då bildens sjelf, i grafvens mörka dalar	 Ej mer en rosenfärjad stråle gjuter.	 När jordens mull vår aska innesluter	 Hvar är den njutning då vårt lif hugsvalar?	 Hvar tanken då som med sitt upphof talar	 Och följden hvar af kedjade minuter?	 Se höstens moln på dunkla törnen gråter	 Där purpurrosen förr olympiskt glödde	 Med glädjens dagg på välluströda kinden.	 Hon är förbi. Väl knoppas Rosa åter	 Dock icke hon, som nyss kring marken strödde	 Dödsbleka kronblad för Augusti-vinden.	 
	 
	 
	 3.	 
	 
	 Ej blomman hoppas må att evigt vara	 Ej skuggorna må verklighet begära.	 Ej för att städse Tingens kedjor bära	 Guds tankar sig med Tidens former para.	 Naturerna minutligt de förklara	 Men till sitt ursprung, flammande och skära	 Snart återvända i odödlig ära	 Tills nya skepnader dem uppenbara.	 Gläds, dygdige! ej dödens hand dig sårar.	 Djupt i ditt bröst en himmelsk Genius andas,	 
	 
	 Det väsens afbild, som är allt i alla.	 För honom blomstra Tidens alla vårar	 Och ständigt nya purpurdagar randas –	 Dock thronar han i Tempel, hvilka falla.	 
	 
	 
	 XXXV.	 
	 SONETTER.	 
	 1.	 
	 
	 O arma hjerta! hvarför slafviskt quida	 Af bojan tryckt af Ödets pilar såradt?	 Från verldens början re’n till offer kåradt	 Hör opp att brottsligt mot Försynen strida!	 Ett mystiskt kors där alla väsen lida	 Är denna Jord ett fällt af blodsdugg tåradt.	 Tartarens andar dina sinnen dårat	 Om segrar här och nöjen de förbida.	 Fromt under Skaparns böj en renad vilja.	 Dig blotta lydigt för den höjda glafven	 Väl skall du dö men uppstå ock ur grafven.	 I Edens vårar skimrar först din lilja	 Omfläktad där af ljusa segerpalmer	 Du klinga skall din känslas morgonpsalmer.	 
	 
	 
	 
	 2.	 
	 
	 Väl lyfter själen ofta trånsjukt vingen	 Från etern styrkt af rena änglabröden.	 En dröm är lifvet sällheten och nöden	 Vår möda fåfäng, all vår kunskap ingen.	 Djerft vill hon läsa bortom stjerneringen	 Det höga ord som tolkar Jordens Öden,	 Vill himlens förlåt lyftad se af döden	 Och Isisslöjan falla, väfd af tingen.	 Hemskt dock hon darrar vid Förlossarns möte	 Och qualfullt än sitt brustna öga vänder	 Mot låga nöjen som af gruset föddes.	 Så förd ur Ennas dal i Plutos sköte	 Proserpina med barnsligt sträckta händer	 Grät sina blommor som kring marken ströddes.	 
	 
	 
	 3.	 
	 
	 En flyktig gäst är Skönheten på jorden.	 En vårquäll blott dess änglabild hugsvalar	 Vår Andes trånad och med hjertat talar	 Från rosenmund de hulda trösteorden.	 Ur ljusets himlar är hon skickad vorden	 Försonande i stoftets mulna dalar.	 Sitt värf hon fyller och till kända salar	 Uppsväfvar i triumf, till gudaborden.	 Ja! Skönheten är kropparnes försoning.	 På årets kors för stjernans udd hon blöder	 
	 
	 Men Ljusets kärlek henne återföder.	 Vår synd gör dessa fällt till dödens boning,	 Gör att Naturen suckar jämt och lider,	 Att evig Vår sitt rosendoft ej sprider.	 
	 
	 
	 
	 
	 XXXVI.	 
	 HÖSTEN.	 
	 
	 Ack! Christus lider,	 Hur matt han strålar, hur blek han skrider	 Vid Söderns pol.	 Döende blickar	 Förgäfves han skickar	 Af molnens förfärliga sköld betäckes hans glimmande Sol.	 
	 Ack! Venus gråter,	 Adonis flytt.	 När kommer han åter?	 När öppnar på nytt	 Vid brudgummens möte	 Den hulda sitt sköte,	 Med grönskande hufvudet festligt af mayblommor prydt?	 
	 
	 
	 Dödens skuggor hölja jorden,	 I ett lik hon bytt är vorden	 Dimmans svepning henne kläder,	 Stormen hennes liksång quäder,	 
	 
	 Och Olympens kalla tår	 Droppar ned på hennes bår.	 Dvalan herrskar kring Naturen,	 Gräsen, plantorna och djuren	 Sig till vintrens sömn begifva –	 Inga fläktar mer dem lifva,	 Ingen stråle mer af ljus	 Hinner ned till deras grus.	 
	 På drufvobergen, på de rika fälten	 Predikar Jesus icke mer.	 Till dödens rike har den milda Hjelten	 Ur solens strålar vandrat ner.	 Sitt kött och blod han oss att njuta ger.	 Snart skall han likväl tåga	 Ur mullen fram med segrande förmåga,	 Med hundra purpurmunnar	 Snart Våren honom leende förkunnar.	 Snart Christus Christus väcker medlarns kropp	 Ur grafvens svarta rike opp.	 
	 
	 
	 XXXVII.	 
	 FJÄRILEN OCH ROSEN.	 
	 
	 Gullvingade fjäril, hur yr och täck	 Du sväfvar i rosornas doftande häck!	 Hos hvarje förtrollande blomma gäst,	 En bland dem alla du älskar dock mäst.	 
	 
	 O dårlige fjäril! hvi brinner du så?	 Kan rosen besvara din kärlek då?	 
	 Hon kan den besvara, hon äfven det gör	 O känn hvad hesperiska ångor hon strör.	 O se hur hon myser, hur vänlig hon är!	 I rodnande barmen en själ hon bär.	 En själ – ack! hur gärna jag gaf henne min!	 Hur gärna hon skänkte åt fjäriln sin.	 
	 Snart mulnar himlen, snart västans fläkt	 Ej leker kring Floras böljande drägt	 Snart kommer den regniga höstens dag,	 Snart dör min blomma, snart äfven jag.	 Ty skulle jag lefva när rosen ej mer	 I purpurskimmer mot älskarn ler?	 
	 Du verldarnes Ande! att nästa vår	 En suckande turtur jag blifva får	 Och rosen den älskade rosen min brud.	 Med tonrik klagan, med kyssars ljud	 Vi skola från susande almens topp	 Då fylla den ensliga lunden opp.	 
	 O måtte jag slutligt en Yngling bli	 Och hon min flicka – hur skola vi	 Omarmas och smekas och brinna då! –	 Gack, drömmare! lär dig Naturen förstå	 Du sjelf var en fjäril i forna dar –	 Hvar har du Flickan som rosen var?	 
	 
	 
	 
	 
	 
	 XXXVIII.	 
	 MÅNFLICKAN.	 
	 
	 Kring jorden dyster midnatt rår,	 Bland svarta skyar Månen går.	 Midt för mitt fenster, mild och klar,	 Hans silfverglob re’n kommit har,	 Och med hans sken, i kammarn ner	 En himmelsk Mö jag stiga ser.	 
	 Skön är den späda. Hennes hy	 Är röd som Österns morgonsky	 Och barmen hvitlätt, lik den snö	 Aprildar öfver jorden strö,	 Som himmelen dess ögon blå.	 Med silfverröst hon talar så.	 
	 Vak opp, o älskling! ur din dröm	 Amanda och dess rosor glöm.	 Kom, följ med mig till Månen opp,	 Härnere strålar intet hopp,	 Härnere blommar ingen fröjd	 Men fullhet bor i eterns höjd.	 
	 En helig brudsäng väntar oss,	 Omkring den brinna gyllne bloss,	 I salig frihet sättas där	 Skall hvarje glödande begär.	 
	 
	 Jag älskar dig, säj, vill ej du	 Ha Månens Flicka till din Fru?	 
	 Jag har en öm och eldig Bror,	 På Solens gyllne klot han bor.	 Snart till Amanda skall han gå	 Och hennes kyss och löfte få.	 Kom till Olympens helga ljus,	 Kom, följ mig upp från jordens grus.	 
	 
	 
	 
	 
	 XXXIX.	 
	 MÅNFLICKAN.	 
	 [Variant.]	 
	 
	 Från nattens vandrande stjerna	 En späd och blomstrande Tärna	 Till jorden sväfva jag ser.	 Dess kinder blomma som våren,	 Rubiner tindra i håren	 Och ögat smäktande ler.	 
	 Likt Västans susande anda,	 »Glöm,» hviskar Flickan: »Amanda,	 Dess blick, dess ljufliga röst.	 Blott efter Flickan i Månen	 O jordens Söner! I trånen	 När kärlek eldar Ert bröst.	 
	 
	 I högblå, skinande kammar	 Af stjernor ljuskronan flammar,	 Bestrålar kärligt vår bädd.	 O, skyndom, skyndom i hamnen!	 Kom, slut mig vänligt i famnen!	 Var ej för MånFlickan rädd.	 
	 Jag har en strålande Broder	 Som stolt på himmelens floder	 I Solens gullsnäcka far.	 Han till Amanda skall sänka	 Sin flykt och kjuserskan skänka	 Sin tro i eviga dar.»	 
	 »Besök mig, himmelska! ofta	 Då Nattviolerna dofta	 Och stjernan blinkande ler.	 Snart är min julle i hamnen.	 Snart evigt evigt i famnen	 Hos dig jag hänryckt mig ser.»	 
	 
	 
	 
	 
	 XL.	 
	 VATTNET.	 
	 
	 Du verldshafvets bölja, som fjerranifrå	 Betäckt af försvinnande fragga,	 Mot klippiga stranden ses vagga	 Hvad söker du, sorgsne? hvi irrar du så?	 
	 
	 O hvadan de suckar du gjuter?	 I högblå armarne ju den grönskande jorden du sluter.	 
	 Ett strålande ljus jag i forntiden var,	 Kring himmelska ängar jag myste	 Och änglarnes chordansar lyste	 Som regnbågen färgig, som maysolen klar.	 Hon sjönk den elysiska jorden.	 Djupt ned i materiens natt jag rysligt störtad är vorden.	 
	 En quäljande trånad mig genast betog	 Med gråt jag beströmmade natten,	 Förbyttes omsider i vatten	 Och dignande armar kring jordrunden slog	 Förgäfves jag suckar och ängslas,	 Förgäfves mot himlarne ser – af tyngdkraftens bojor jag	 fängslas.	 
	 Af sorgen förmörkadt mitt anlete är	 Dock ännu i purpur det målas	 Hvar gång det af Solen bestrålas –	 I darrande skimmer jag ännu mig klär	 Hvar gång den olympiska Månan	 Från himlen gjuter sin glans, en bild af den eviga trånan.	 
	 
	 
	 
	 
	 
	 
	 
	 
	 XLI.	 
	 HYMN.	 
	 
	 O allmagtsGud! hvem är dig lik?	 Med väldig, dundrande musik	 Din vishet himlens sferer sjunga,	 Din ära molnens åskor ljunga.	 
	 I Solens ljus din kärlek bor	 Den lifvar alla stjernors chor	 I Månens sken den vänligt strålar	 Och böljorna med silfver målar.	 
	 Den väcker jordens stela kropp	 Ur vintersömnen festligt opp,	 Den låter dagar fly och randas,	 I sjelfva mullen än den andas.	 
	 Oändlig, hög och underbar	 Den magiskt alla väsen drar.	 Du ur ditt sköt dem strömma låter –	 De skimra ned och vända åter.	 
	 Dig älskar fjäriln i sin dal,	 Dig tonar lundens näktergal,	 Dig söker örnen, där han svingar	 Mot etern opp på ljungeldsvingar,	 
	 
	 Och källans våg, där full af hopp	 Hon klingar mellan blomster opp	 Och Sarons ros och Hermons ceder,	 Som gröna armar mot dig breder.	 
	 Dock smäktar mänskans qualda själ	 Mäst ibland alla till ditt väl.	 I Hyles bojor tyst hon gråter	 Och sträfvar till sitt urlif åter.	 
	 O Gud! hör ljudet af min röst!	 Med ljusets glädje fyll mitt bröst	 Och lät mig snart från lifvets smärta	 Få slumra vid ditt fadershjerta.	 
	 
	 
	 
	 
	 XLII.	 
	 
	 Hvad suckar häcken?	 Hvad Nordans storm som i tallen gnyr?	 Hvad hviskar bäcken	 Där genom dalen han sakta flyr?	 Hvad talar Solen	 Där öfver polen	 Hon majestätisk går?	 Hvad andas hoppen	 I rosenknoppen?	 
	 
	 Hvad menlös vilja	 Har dalens lilja?	 Hvad tänker sippan?	 Hvad menar klippan	 Där hotande och mörk hon står?	 
	 Vi mena, vi tänka, vi sucka, vi tala:	 O mänskja! statt upp ur din nesliga dvala	 Och höj dig till urlifvets riken igen.	 Om sjelf till idéernas verld du vill flytta,	 I ljusets idéer från mörkrets förbytta,	 Som Du vi förklarade följa dig än.	 
	 Du sjelf i materiens bojor dig lade:	 Ack! samma förfärliga öde vi hade,	 Ty följa vi måste hvarthälst du oss för.	 Gemensam är kraften som magiskt oss drifver,	 Befria blott tingen och frigjord du blifver	 Befria dig sjelf och du frie dem gör.	 
	 
	 
	 
	 
	 XLIII.	 
	 
	 Strålande jag sänder från det höga	 Mina blickar öfver Jorden ner.	 Ljusets ära på min panna ler	 Nåd och sanning stråla ur mitt öga.	 Lyft ifrån ditt anlet villans flor,	 Människja! och se din forne Bror.	 
	 
	 Full af ånger för min spegel stanna	 Sådan glänste Du i forna dar.	 Dygdens silfverhvita drägt du bar	 Oskuldsglorian kransade din panna.	 Se dig nu i vattnets tåreflod	 Se dig fläckad af din forntids blod.	 
	 Lyft dock blicken, dränkt i ångrens tårar,	 Åter upp mot kärlekens symbol.	 Lär af mig af Tidens dunkla Sol	 Detta Ljus som i Olympens vårar	 Fyller Andeverldens stora kropp	 Med sin vishet och sin godhet opp.	 
	 Allt jag genomtränger med min låga	 Alla kroppar ledas af min glans	 Vilda krigiska planeters dans	 Ordnar jag med Enhetens förmåga.	 Styr o Mänskja dina stjernor så	 Kretsande i hjertats natt de gå.	 
	 Jordens dimmor för min eld försvinna	 Skuggorna i bergets klyftor fly	 När i Öster mina strålar gry.	 Lät ej jordiska bekymmer hinna	 Dunkla sorgemoln ej skuggor ge	 Gudaälskling! åt din empyrée.	 
	 Guldet fostrar jag i bergens sköte.	 Hårdt som klippans häll ditt hjerta är	 
	 
	 Mogna dygdens ädla skatter där	 Till den stora pröfningsdagens möte	 Då vid stjernors och planeters fall	 Jordens gulld i eld försökas skall.	 
	 
	 
	 XLIV.	 
	 MÅNAN.	 
	 
	 På luftens haf i skyarna	 Jag blek och stilla flyter	 Och som ditt Öde, Människja!	 Min skepnad evigt byter.	 Än ser du mig i festligt ny	 På blåa aftonhimmeln gry	 Än i mitt fylle uppenbar	 Med kjusning jag din själ betar	 En hänryckt midnattstund – och sedan	 Jag tynar bort i dunkelt Nedan.	 
	 Af Solens kärlek mäktigt slår	 Mitt annars kalla hjärta	 På honom blicken fästad står	 I vällust och i smärta.	 Som Pleroma betraktar Gud	 Som Kyrkan i sin högtidsskrud	 På Korsets Hjelte evigt ser	 Och ljuft ur änglatårar ler	 Så mot det bloss som Febus tänder	 Jag evigt mina blickar vänder.	 
	 
	 O mänskja! vill du ljuset se	 Ditt hjerta först då skära	 Likt silfret som i klipporne	 Mitt väldes strålar bära.	 Igenom Tidens skiften se’n	 Förmörkad ofta, evigt ren	 Din pröfningsbana tåligt skrid	 Till i en evig sabbathsfrid	 Du uppgår på den nya Polen	 En helig Brud åt Andesolen.	 
	 
	 
	 XLV.	 
	 
	 På nattens himlahvalf min silfverstjerna tågar,	 Olympiskt skär och klar.	 Mod flammar i min blick och hjessan furstligt lågar	 Af maktens gulltiar.	 
	 Min kraft åt Jordens folk ger lagar och Regenter	 Och endast genom mig	 En sjunken andeverlds förspridda Elementer	 Till Stater ordna sig.	 
	 Likt Tennet som mitt ljus i bergets sköte ammar,	 I nattens dunkla bygd,	 Så ler mot ärans Sol, i snöhvit glans, – så flammar	 Min höga Samhällsdygd.	 
	 
	 En strålande Olymp jag i det låga skapar.	 Bekrönt af Minnets Sol	 Och häfdens stjernehär den magiskt efterapar	 Odödlighetens pol.	 
	 Högt öfver bål, cypress och mausoleé och urna,	 Vid folkens jubelskri,	 Gå hjeltesjälarne, af mina örnar burna	 Dit opp att Gudar bli.	 
	 
	 
	 XLVI.	 
	 
	 Bragdernas och Järnets far	 Thronar jag i blodstänkt char,	 Skakar öfver brottets verld	 Raseriets ljungeldssvärd.	 Fradgande af harm jag ser	 Från min höga himmel ner	 Hur den stolta flodens våg	 På sitt ärorika tåg	 Vattnar en arkadisk bygd,	 Och i lugna hamnars skygd	 Burne öfver böljans stig	 Handelns vimplar hvila sig.	 Vred jag skådar skördens krans,	 Vred den glada hjordens dans	 Kring ett luftigt rosentjäll	 Där, elysiskt öm och säll,	 Herden vid Herdinnans bröst	 Söfs af Ekos milda röst.	 
	 
	 Vredfull då jag lansen tar	 Skakar från min gulltiar	 Olycksfulla strålars ljus,	 Störtar ned i blodigt grus	 Allt hvad lifvets stämpel bär,	 Allt hvad bygdt af Jofur är.	 Blodbemänger alla haf	 Offrar folken åt min glaf	 Och till Furiers högtidsbord	 Dukar opp den vida Jord.	 O hur gärna slog min arm	 Verldar ned i blodig harm,	 Men den högste Gudens hand	 Läste mig i kopparband.	 Längre än min kedja går	 Vredens eld ej rasa får,	 Och min järnregerings dar	 Fridens Gud begränsat har.	 O! när brinner jordens rund?	 Ur Äonernas förbund	 Skall jag festligt ila då	 Ned från stjernolympen blå	 Och på vansklighetens bål	 Finna mina dagars mål.	 
	 
	 
	 XLVII.	 
	 
	 I dunkla regioner	 Min stjerna fjerran går	 Och vidt kring Jordens zoner	 Med tyngdens spira rår.	 
	 
	 Längst bort dess fackla glöder.	 Blek, skälfvande och matt,	 Hon blyets malm dock föder	 I bergens dystra natt.	 
	 Kring andeverldens grafvar	 Jag hvälfver tyst mitt lopp	 Och fostrar idel slafvar	 Åt vanskligheten opp.	 
	 Jag sluter dårens öga	 För gudasolens ljus.	 Jag sänker från det höga	 Hans blick mot Jordens grus.	 
	 Vid åkrarne och skatten	 Jag fängslar verldens träl.	 Med fasans bild om natten	 Förskräcker jag hans själ,	 
	 Och gjuter svårmodstankar	 I drömmarns sorgsna bröst	 Där han bland grifter vankar	 Vid hesa ufvars röst.	 
	 Med list jag skiljde Jorden	 Och himmelriket åt.	 Re’n Quinnans sorg är vorden	 En Ocean af gråt.	 
	 
	 Från Edens rosenkojor	 Och från sin brudgums sköt	 I sinneverldens bojor	 Jag Psyche mäktigt slöt.	 
	 Ej slipper hon tillbaka.	 Jag Tidens Orm befallt	 I kulans natt bevaka	 Dess himmelska gestalt.	 
	 Evärdligt skall hon gråta	 Bland skräckfantômer där	 Tills korsets dunkla gåta	 Hon rätt att fatta lär.	 
	 Tills himlaburna Hjelten,	 Känd af Profeters röst	 Far ned från eterfälten	 Med ljus och himmelsk tröst,	 
	 Och drakens hufvud krossar,	 Som vakar vid hans skatt	 Och fången mildt förlossar	 Ur vreda stjernors natt.	 
	 
	 
	 
	 
	 
	 XLVIII.	 
	 VENUS.	 
	 
	 Som morgonstjerna än jag går	 I Öster opp med pärlkrönt hår	 Och fram på azurhvalfvet kör	 Auroras purpurspann.	 
	 Som aftonstjerna än jag ser	 Till Cyperns mirtenlundar ner	 Och mina syskons chordans för	 I himlasalen an.	 
	 Dock hvar och när jag skådas må	 Den fagraste jag är ändå	 Af fästets bleka stjernehär,	 Den mäktigaste ock.	 
	 De kronor Jofur delar ut	 Beherrskas dock af mig till slut	 Och Martis Lejonsjäl jag snär	 I en min silkeslock.	 
	 Klar brinner jag i eterns höjd.	 Till kärlek och till skämt och fröjd	 Min stråle tänder mänskjans bröst	 Med eviga begär.	 
	 
	 I dansens hvirfvel, glad och yr,	 Jag zefyrlätta chorer styr	 Och i musikens änglaröst	 Jag suckar, öm och kär.	 
	 Jag rosor sår på flickans kind	 Jag höjer ljuft med suckars vind	 Dess kyska liljehvita barm	 Och lifvar ögats ljus.	 
	 Jag lär en blygsam älskare	 Med Svadas röst om kärlek be	 Och Skaldens själ, af kjusning varm,	 Att sjunga nöjets rus.	 
	 Min vink, o Mänskja! troget följ	 I dalens skuggor dig fördölj.	 Begär ej VishetsSolen se,	 Hon bränner dig till stoft.	 
	 Ett gyllne äpple jag dig ger	 Af purpurstrimmors glans det ler.	 Ljuft som violens rökelse,	 Som ambra är dess doft.	 
	 Förborgad inom skalet där	 Din mörka lefnadsgåta är.	 Kom, glada Yngling! kom och ät	 En salig vällustdöd.	 
	 
	 Njut fjärilns sälla tidsfördrif.	 Bland rosor yra bort ditt lif	 Och snart i dvalans famn förgät	 All salighet och nöd.	 
	 
	 
	 XLIX.	 
	 MERKURIUS.	 
	 
	 Med andeverldens helga nyckel	 Jag läser Tidens Orkus opp,	 Där själarne bland skuggors gyckel	 Fullända pröfningsbanans lopp.	 Blott de i glädjens famn tillbaka	 Ur häktets afgrund slippa få,	 Som jordens fröjder gladt försaka,	 Som Ljusets Religion förstå.	 
	 Kring Solens Eden, i hvars sköte	 Det höga kunskapsträdet står	 I jungfruliga strålars möte	 Jag spejande och ensam går.	 Här thronar i sitt tabernakel	 Det eviga Förbundets Gud.	 Stumt är för djuret dess orakel,	 Blott Andens öra hör dess ljud.	 
	 
	 
	 
	 
	 
	 L.	 
	 
	 Ej för dig Vetandet allena	 Ur andeverldens hemska graf.	 Blott kärleken kan dig förena	 Med Honom som dig lifvet gaf.	 Blif skär som fästets blåa eter,	 Lugn som i källan Månens bild.	 Lät se’n i Ljusets hemligheter	 Din Ande vigas klar och mild.	 
	 I klippan aflar sig Merkuren	 Sök ingen hemlighet i den.	 Han är symbol utaf Naturen	 Och hon en bild af himmelen.	 Ej i nyfikenhetens degel	 Än guldet krönte forskarns hopp.	 Är Dygden ej din Vishets regel	 I rök din vishet löses opp.	 
	 
	 
	 LI.	 
	 I.	 
	 
	 Den gamla sanning forskningen mig gifvit	 Åt dig, min Vän! jag hembär framför alla.	 Fritt må en tanklös verld för dårskap kalla	 Hvad om Planeterna jag flyktigt skrifvit.	 
	 
	 Väl Korsets Gud från Kyrkans himmel drifvit	 De väldige som Jordens grus befalla	 Dock i de bröst där lidelserna svalla	 En tillflyktsort dem än förunnad blifvit.	 Där herrska de ännu med samma välde	 Som i försvunna dar då offerlågor	 För dem i rika marmortempel glödde.	 Än herrskar Mars i bröst af vreden svällde	 Än skapar Venus älskarns fröjd och plågor	 Och Jupiter än städse hjelten födde.	 
	 
	 
	 2.	 
	 
	 Utsidan af oss sjelfve blott är verlden,	 Dock lefver Dåren i den yttre glansen	 Med skuggor kämpande om segerkransen	 Han omgör städs den vida cirkelfärden.	 Men ej den Vise i ert band I snärden	 O gullfantomer som kring rummet dansen.	 I tankens natt han återvinner sansen,	 Ser verldens urbild gry och ler åt flärden.	 Af ingen trollkonst stjernornas Äoner	 Bevekas ett förbund med dig att sluta	 Uti ditt hjerta de besegras böra.	 Besegra hjertats stormande passioner	 Fritt himlarne sin vrede se’n må gjuta	 Då evigt fri dig Tron har hunnit göra.	 
	 
	 
	 
	 3.	 
	 
	 Glad kan du nu mot himmelska azuren	 Ditt öga lyfta under nattens timmar.	 Astraliskt där i gullbokstäfver glimmar	 Guds helga lag men tecknad blott för djuren.	 Af strålar krönt på ambravingar buren	 I evig frihets änglaluft du simmar	 Och huldt mot dig ur tusen ögon strimmar	 Oändlig kärlek själen i Naturen.	 Elysiskt dricker du ur glädjebrunnen	 Af jordens åskor hinna dig ej ljuden	 Blott nåd har himlen åt den himmelskt rena.	 Materiens stora djurkrets är försvunnen	 Och inför Gud, som för sin älskling Bruden	 Står själen i sin oskuld klädd allena.	 
	 
	 
	 LII.	 
	 ASTRONOMISK PHANTASI.	 
	 
	 Fråga ej, Menska! hvarför den alltbestrålande Solen	 Hvälfver så rastlöst kring i Ekliptikans lysande tecken;	 Undra ej på, att aldrig ännu hon glömde i Öster	 Tända sitt gyllne, olympiska bloss, och, sedan kring Jordens	 Ena beglänsta hälft hon strålglans skakat om dagen,	 Aldrig ännu hon förgat att den andra hälften besöka,	 Sjunkande blodröd ned vid himlaranden i Vester.	 
	 
	 Fråga ej dårligt, hvem böd ljusflammande ängeln deruppe,	 Stjernornas stolte Regent, den förste af Skaparens under,	 För vår nattliga Jord sig i mödor förtära, om annars	 Hans odödliga lif af mödor kunde förtäras?	 Fråga ock ej, hvarför den månggestaltade Månen	 Löper kring Uranos’ brud, som en Tärna, lydigt beställsam,	 Ängarna fyller med dagg och hafven regerar, och ammar	 Med sin astraliska mjölk det späda organiska lifvet.	 Sänk i dig sjelf din forskande blick. Hvad ser du? En inre	 Lysande verld i smått, skuggbildernas höga idéer	 Och förklaringens ord på phenomenernas gåta.	 
	 Har du ej tänkt den tanken: jag är? I lefvande klarhet	 Glimmar han, tankarnes Sol. Så ofta dess gyllene öga	 Strålar i själen ned från sjelfmedvetandets himmel,	 Blekna de lägre idéerna bort, som stjernor för dagen,	 Och vid en mullhög dock din personlighet fästad han tycker.	 Snärd i magiska band kring tingens nattliga djurkrets	 Löper han, flämtande, stum, i långa herkuliska mödor,	 Sökande fåfängt att bryta den eviga cirkelns begränsning.	 
	 Har du ej tänkt den tanken: jag vill? Din Sol är Förnuftet,	 Viljan din Måne är. Af det timliga goda betagen,	 Byter hon, trånande, blek, sin skepelse evigt, som detta.	 Ej af förnuftets gyllene band sig ledas hon låter.	 Hinnande om tolf gånger dess lopp i rymdernas tecken,	 Än i trotsande skick gent öfver dess strålar hon blänker,	 Och i ett lysande fylle dess solbild härmar minutligt.	 
	 
	 Än, med det sanna Ljuset försont, hon finnes ej mera	 På det vanskligas pol. För den sublunariska verlden	 Döljer hon då, från dimmorna vänd, sitt förklarade anlet.	 
	 Lyft ej, o Astronom! ditt rörbeväpnade öga	 Fjerran till himlarna upp, planeternas irrande banor	 Med beundran att se; hur på krumma, förvirrade stigar	 Än de stanna, än skrida framåt, än vända tillbaka.	 Djupt i din egen själ irrstjernorna kretsa: ditt hjertas	 Vilda Passioner. Mars blodfärgade strålar der gjuter;	 Lömskt, med den falska vishetens bild, Mercurius lockar;	 Jupiters stjerna med kronor och guld; med den blomstrande	 flickans	 Mägtiga änglabehag, den dubbelnaturade Venus,	 Hvilken mot himlarna stolt än blickar, som morgonens stjerna,	 Än som Hesperus trånande ser i dalarna neder.	 Ytterst Gudarnes Far, Verldskärlekens bleke Saturnus,	 Sluter, med blytungt lopp, om dem alla den fängslande kretsen.	 
	 Undra ej heller dårligt derpå, att, i eviga banor,	 Dagligt mot Vester östanifrån fixstjernorna hvälfva,	 Rigtande troget sin fart längs Jordens equator och polen,	 Fast en atom allena mot dem man jorden må nämna.	 Skapte att mäta Gudomens allt och kring lifvets centralsol	 Ila i spherisk dans, din själs förmörkade tankar	 Hylla ju Jordens magnet och hvälfva slafviskt kring stoftet.	 
	 
	 
	 
	 
	 
	 LIII.	 
	 
	 Allt fullkomligt var och godt	 När den blåa himlens drott	 Ägde jorden till sin brud –	 Allt var uppfyldt då af Gud.	 
	 Blott för nöjet, stor och varm	 Klappade Naturens barm –	 Rymden blott en brudsäng var	 Åt det höga gudapar.	 
	 Men den lömska Tiden kom –	 Vände Alltets ordning om –	 Snart hans blodiga försåt	 Skilde jord och himmel åt.	 
	 Och i tårar bruden satt –	 Icke dag och icke natt	 Lät den hemska gråten af	 Tills dess smärta blef ett haf.	 
	 Himlen sjelf ej mindre led –	 Se i kärlekshafvet ned	 Droppade en blodig tår	 Utur Gudens friska sår.	 
	 
	 Och ur böljans salta flod	 Upp en mild Gudinna stod,	 Lik en morgonsol hon bröt	 Fram ur Oceanens sköt.	 
	 Skönhet, Skönhet är dess namn,	 Sällhet blomstrar i dess famn	 Evigt i dess lätta spår	 Kärleken med facklan går.	 
	 Sista helga lämningen	 Af den blåa himmelen,	 Eviga idéers tolk	 Vandrar hon bland jordens folk.	 
	 Himmelska föreningsband	 Mellan skyn och eterns land	 Själens lederska och ljus	 Här i ändlighetens grus.	 
	 Höga medlerska! mig hör!	 Ständigt närmare mig för	 Källan af min varelse	 Ljuset af den Evige!	 
	 
	 
	 
	 
	 
	 LIV.	 
	 HÖSTAFTONEN.	 
	 
	 Naturens lik i Månans stråle hvilar,	 Dess lätta skrud af frostens pärlor glimmar,	 Och vindens suck tungt öfver båren klagar.	 Sin nakna topp de ruska, flodens pilar,	 I dalens famn det hvita töcknet simmar	 En skugga lik ur fabelverldens dagar.	 Matt stjernorna se ned från eterlanden	 Tungt hafvet gnyr med klagodån mot stranden.	 
	 Hon är ej död, Guds väna Brud och maka.	 Hon sofver blott. Snart skall en ängel ila	 Med våren ned och Helga Jungfrun väcka.	 Mot Uranos, som kommer glad tillbaka	 Hon liljekrönta ur vintrens långa hvila	 Skall resa sig att ömma kyssar räcka	 Och veckla ut de eviga Monader	 I strålarne af varelsernas Fader.	 
	 För henne, Gud! din kärlek evigt lågar.	 Med rosors skrud du årligt henne kröner	 Och sluter jämt i famn din älskarinna.	 Ej, Uranos! ditt hjerta efterfrågar	 Den grymma lott som träffar Era söner,	 Likt gnistorna af elden de försvinna,	 Likt bubblorna i vårens strida floder –	 Bed, bed för oss, Urania, o vår Moder!	 
	 
	 
	 
	 
	 
	 LV.	 
	 DRÖM PÅ HAFSSTRANDEN.	 
	 
	 Hör! Andarne ropa ur böljornas skum:	 »Kom, suckande vän! äfven dig är ett rum	 I det brusande riket förvaradt.	 Se, alla vi sträcka dig broderlig famn!	 Hvem har Du där borta som ropar ditt namn?	 Hvad fröjder har jorden dig sparat?	 
	 Mång underbar ting Du på djupet skall se.	 Koraller därnere kring hällarne le,	 På sölfsand sig vågorna gjuta	 På böljornas botten, i böljornas bryn	 Små gullfiskar leka och hvalar mot skyn	 De höga kaskaderna spruta.	 
	 Här Necken sin harpa i glasborgen slår	 Och hafsfruar kamma sitt grönskande hår	 Och bleka den skinande drägten.	 Här går han, vid stjernornas bäfvande glans	 Bland plaskande böljor förtroligt i dans,	 Den glada, den flyktiga slägten.	 
	 En strålande himmel i djupet ock är	 Kom, se hur en Måne, så vänlig och skär	 I våta kristallen ock simmar.	 
	 
	 Kom, skåda de gullröda skyarnes bild,	 Se Kärlekens stjerna, hur vänlig och mild	 I Wanadis’ fornland hon glimmar.	 
	 Kom, suckande Pilgrim! med verldshafvets svall,	 Det silfverbestrålade vaggas du skall	 Kring aflägsna stränder och öar.	 Din trånad skall stillas, ty hemmet ju är	 Det eviga hemmet för trånaden här,	 Här brusa ju fullhetens sjöar.»	 
	 En njutning, o vänner! är trånadens glöd,	 Men njutningens fullhet är njutningens död.	 Än vill jag den älskade njuta.	 Med himmelska tårar min kind hon beströr	 Med fläktande händer förtroligt hon rör	 Mitt hjertas melodiska luta.	 
	 På hällen, som badas af vågornas skum	 Jag ensam vill sitta, bedröfvad och stum	 Och långsamt i tårar försmälta,	 Tills sjelf i en bölja förvandlad jag är	 Och får med Er stora, er svallande här	 I oändliga rymder mig välta.	 
	 
	 
	 
	 
	 
	 LVI.	 
	 HYMN TILL VATTNET.	 
	 
	 Eviga Moder! sorgsen och öm,	 Älskad af ljusets gudomliga flamma!	 Kärlekens, trånadens, skönhetens amma!	 Unna, o Vatten! min harpa dig stamma	 Från klingande strängar ett festligt beröm!	 I rymdernas midt du med jorden dig lägrar –	 Intet din gråtande dotter du vägrar –	 Ur svällande bröst, ur korallprydda bägrar	 Du läskar dess törstande vilda begär.	 Kransar af rosor åt flickan du räcker,	 Med grönskande slöjor den mörka betäcker,	 Och, kyssande, henne ur dödssömnen väcker	 Med jublande svalors och fjärilars här.	 Mystiska sagor i ensliga nätter	 För henne du talar om himmelens slätter,	 Om forntidens resar och Gudarnas ätter,	 Tills söfd af de hviskande ljuden hon är.	 
	 
	 Evigt ditt hjerta lider och ömmar,	 Trånadens sorgsna, irrande Mor!	 Evigt din gråt med vindarna strömmar,	 Hemskt för ditt anlet svårmodets drömmar	 Hänga sitt mörka, böljande flor.	 Fåfängt dig fängsla de jordiska banden,	 Dem moderlig kärlek att bära dig tvang.	 
	 
	 Ej kan du förgäta den himmelska branden	 Af Gudomens kärlek, de saliga landen,	 Den änglaomvandrade, palmfulla stranden,	 Kringsusad af harpors äoliska klang.	 
	 Gläd dig! natten slutad är.	 Vid randen af din hemispher	 Framgår, i olympisk skrud,	 Din fordne älskare och Gud.	 Af edra barn en glädtig tropp	 För honom går i öster opp,	 Tyst leka de i menlös ro	 På himlabågens ljusa bro,	 Och knyta händerna till dans,	 Beströmmade af fadrens glans,	 Och återge hans gudadrag	 I tusen skiftande behag.	 Glad på himlarandens berg	 Du hoppar, unga rosenfärg!	 Azuren, mild och silfverklar,	 Sitt blåa flor kring polen drar.	 Och kärligt sväfvar grönskan ner	 Med hoppet i sin famn och ler.	 Zephyr vänligt närmar sig,	 Läspar sakta: »Fröjda dig!	 Barnen ju från himmelen	 Komma till sin mor igen;	 Barnen, dem i fordna dar,	 Du åt Ljusets Konung bar.	 Se! i kronor af rubiner,	 Af topaser och demanter,	 
	 
	 Kring Olympens höga branter	 Sprida de sin lätta här.	 Rymdens tempel återskiner	 Af den glans, som dem beklär.»	 
	 Strålande blickar	 Guden	 Till bruden	 Ur guldvagnen skickar,	 Blickar af kärlek och himmelskt begär.	 Då glömmer den arma sin oro och smärta,	 Då klappar af himlarnas minne dess hjerta,	 Då sväller dess barm,	 Så yppig, så varm,	 Och purpur de tynande kinderna målar.	 Då glimmar dess gråt	 I blänkande ståt,	 Som lefvande stjernor mot Solgudens strålar.	 
	 Men ett moln gör Guden möte.	 I dess svarta midnatts sköte	 Re’n han sjunker, blek och matt.	 Mörkret tjocknar, åskor braka,	 Stormar ryta, fasor skaka,	 Ljusets Drott! din sorgsna maka,	 Och dess anlet blir till natt.	 Då brusar med vädren dess klagande röst,	 Då flämtar af qvalfulla suckar dess bröst,	 Då strömmar dess gråt på klippor och hällar,	 Tills molnen försvinna, och aftonens Sol	 
	 
	 Sprider, från vesterns rosiga fjällar,	 Sin döende glans kring sjöar och pol.	 
	 Dagen sjunker. Fridsamt Månen seglar	 Fram i öster, sörjande och mild,	 Och i böljande förtrollnings speglar	 Ler mot systern hennes ljusa bild.	 Ömt de begge då i natten tala	 Med hvarannan trösterika ord.	 Såren ömsesidigt de hugsvala,	 Och på modrens arm, i sanslös dvala,	 Hvilar, mätt af gråt, den mörka jord.	 
	 
	 
	 LVII.	 
	 ELDEN.	 
	 Ode.	 
	 
	 Heliga Eld!	 Himmelens ättling,	 Fjättrad i gruset!	 Lifvets fader	 Kring vida Naturen!	 
	 Djupt i den svarta,	 Nattliga jorden	 Suckar din flamma.	 
	 
	 I hårda graniten,	 I plantor och djur,	 Lifvande, bo	 Dina eviga gnistor.	 
	 Men snart du bryter	 De tryckande banden	 Och höjer dig glad	 I gyllene lågor	 Mot himlen.	 Och Luften, din broder,	 Med kyssar dig möter	 Och äggar ditt mod.	 Ej hvilar du förr,	 Än åter du hunnit	 Ditt fädernesland	 Och ljuft dig förlorat	 I den eviga rymden.	 Men allt hvad du lemnat	 Efter dig, vänder	 Sorgligt igen	 Till den döda materien,	 Den chaotiska natten.	 
	 Djupt i mitt hjerta	 Lefver din flamma,	 Mägtiga Eld!	 Bränn det till aska,	 Detta lidande hjerta,	 Och glädtigt dig höj	 
	 
	 På segrande vingar	 Till ethern.	 
	 Brinna skall en dag	 Den blomstrande jorden,	 Och lågor af andar,	 Idéer och strålar,	 Ur nattens qved	 Leende framgå.	 Föda skall en dag	 Den suckande modren	 Strålande söner,	 Ljusets barn,	 Åt den eviga Fadren;	 Men sjelf förgås.	 
	 
	 
	 LVIII.	 
	 PARABEL.	 
	 
	 Upp till min blåa födslostad	 Jag sorgsen mig beger.	 Af skogens grönskande Dryad	 I mig du skuggan ser.	 
	 Nyss älskande hon gaf sitt blod	 Sin själ åt klippans ek	 I henne lefvande han stod	 Och log åt vädrens lek.	 
	 
	 Ack! tusen gånger Flora re’n	 Vid lärkors fröjdeljud	 Och unga Solars purpursken	 Sig klädt till Vårens brud	 
	 Och tusen gånger vintrens hand	 Dess kransar sköflat har	 Sen i den stolta Ekens band	 Dryaden fängslad var.	 
	 Omsider för ett mordiskt stål	 Vid Ekos suck han föll.	 Som lik dock lågans föremål	 Än nymfen fängslad höll.	 
	 Till elden kom från himlens borg	 Och löste fjättran opp.	 Mot hemmet, tvungen, mörk af sorg	 Hon kröker nu sitt lopp.	 
	 Af kärleken till jordens grus	 Jag sinnebilden är.	 Dryaden förr var himmelskt ljus	 Nu molnets flor hon bär.	 
	 
	 
	 
	 LIX.	 
	 TINGENS NATUR.	 
	 Fragment.	 
	 
	 Milda, skapande kraft, som, fluten ur Gudomens sköte,	 Fyller himmel och jord och hafvets suckande rymder,	 Med din plastiska drift och de stela massorna tvingar,	 Klädde i skönhetens vårliga drägt och med ljuset försonte,	 Att för Andarnes släkt Guds kärlek och vishet bekänna!	 Du som, herrlig och mild, till Skaparens lefvande Tempel	 Bygger de fallna själarne opp och riktar det sorgsna	 Ögat mot Andarnes Sol, af förlåtelsens gloria kransad,	 O! med hvad heligt namn dig nämna, du verldarnes Ande?	 Eviga suck från Gud, i materiens och tankarnes rike	 Lika Gudomlig och hög, dig vågar mitt bäfvande hjerta	 Till sin ämnade heliga sång anropa om bistånd,	 Medan i presterlig skrud, med rökelsens gyllene skålar,	 Dristigt i Sanningens Tempel jag går och rysande fattar	 Harpan, som hittills stum behängde den åldriga muren.	 Fjerran ifrån mig drif hvar lämning af mörkret, som magiskt	 Än omtöcknar min själ, kom skära ånyo mitt hjerta	 Med din gudomliga eld och rena min själs tabernakel,	 Att den eviga Sanningen der i det stilla må throna,	 Ej af styggelser trängd, ej störd af passionernas suckar;	 Ty med kärleken blott sig visheten himmelskt förenar	 Och vid sidan ej kan det töckenbekrigande ljuset	 Dimmor af Hyle födde och nattgestalter behålla.	 
	 Tingens natur förkunna jag vill, vill skåda dem flyta	 Ur det gudomliga Varandets sköt, den kristalliska källan,	 
	 
	 Ej af Äoner tömd, ej af rastlöst hvälfvande sekler,	 Hvilken i Tider och Rum med oändliga vågor sig gjuter,	 Vattnande lifvets glada familj på melodiska stränder.	 Vänner! Er helgas min sång. Hvad i långa bedröfliga nätter,	 Lifvad af Gudomens tröst min forskande Ande har uttänkt,	 Då med sitt dystra bloss den tregestaltade Månen	 Öfver mig blänkte i skyn och stjernornas lysande samling	 Höllo sin vakt med nickande ljus på den blåa Olympen	 Vill jag till närmare granskning Er ge i dristiga sånger.	 
	 
	 
	 Sanningen är blott en. Så är det med Varandet äfven.	 Ej såsom Varande blott det kan fördelas på flera;	 Endast dess ändlösa hvad, dess tusen möjliga former,	 Eller dess grader det kan. Så målar i hundrade elfver	 Middagssolen sin bild; så bryter mot Skapelsens prisma	 Ljuset sin himmelska glans i en verld af skiftande färgor.	 Dock gifs endast en Sol, – ett är det gudomliga Ljuset.	 Detta Varande nu, som Varande endast betraktadt,	 Kallar man allmänt GUD, för hvilken de bäfvande folken	 Höja vördande knän, och dyrka hans välde på tusen	 Vexlande sätt, allt efter den form, i hvilken de mägta	 Fatta det högsta Väsendet upp; men formen sig rättar	 Efter det ljus de se och efter den kärlek de hysa.	 Så i sin Gud ser krigarn en vild, med det blodiga svärdet	 Hotande Ares, fröjdad af hjelmars glans och af härskri.	 Så, i en Ynglings hamn, med lyran och purpurtalaren,	 Står för Skaldernas blick den lagersmyckade Phœbus,	 Förande an Sångmöernas chor på den höga Parnassen.	 Så i en qvinlig gestalt för veklingens öga han sväfvar,	 Buren af dufvors kuttrande spann. Så, en vakande Plutus,	 
	 
	 Eller en sträng Demiurg, för den girige, endast han håller	 Nyckeln till jordens gröda, till bergens dolda metaller.	 Dock hvad den Evige är, för de dygdiges hjerta allena	 Uppenbaras; blott desse förstå att dyrka hans Gudom,	 Sådan i korsets myster han sjelf sig förklarat i verlden.	 
	 Alltså är Gud det Väsen som är, och honom förutan	 Icke ett Varande gifs, som namnet med rätta må bära.	 Alla gestalter så, som, likt hafvets stormande vågor,	 Hvimla i Tid och Rum, utströmma från honom allena.	 Cedern, som kransar Libanons fjäll, och den tårade Sippan,	 Morgonligt drömd af en vaknande vår, Elefanten och Myggan,	 Phœnix, som efter en sägn med sin lifslängd seklerna tröttar,	 Och dagsländan, som blott af den enda Solen bestrålas.	 
	 Vara och handla är ett: ty kan väl ett handlande tänkas	 Hvilket ej ägde i ett som redan vore sitt upphof	 Eller ett Varande kraftlöst och dödt, som genom en handling	 Aldrig förrådde sitt lif och gaf sig tillkänna i verlden?	 Väl i tankarne vi åtskilja handla och vara	 Men i tankarna blott, och att vi dem skilje, det härrör	 Af vår begränsnings tvång som oss nödgar i dröjande former	 Skåda det eviga Varandet an: vi se ej hur Solens	 Strålande glob på fästet, ej hur timvisarens skugga	 Flyttar sig gradvis fram på taflans glattade marmor	 Utan sluta därtill af främmande märken allena.	 Ej vi se hur blomstren i sommarängarne strida	 För sitt organiska lif med den råa yttre Naturen	 Eller hur axets frö, det gyllne, mystiska kornet	 Öfver vintrar och död triumfer firar i mullen.	 
	 
	 Ägde vi sinnen blott, nog skarpa att följa i minsta	 Skift[n]ingar tingens lopp och ägde ett öga som trängde	 Intill sakernas rot och ej stannade endast vid ytan	 Liksom en stråles sväfvande blick på den mörka graniten,	 Eller såge vi dem ur Vishetens heliga synglas	 I det Evigas ljus, ej af Tiden och Rummet bestämde	 Skulle vi finna att allt hvad som är det handlar nödvändigt	 Och är allt hvad det är i kraft af en handling allena.	 
	 Handlandet måste äga ett mål och gå på ett alster	 Slutligen ut men det alstrade kan ej vara ett annat	 Något än handlingen sjelf i sin form som hvilande skådadt.	 För att vara sitt mål ursprungliga handlingen alltså	 Måste af evighet re’n sig sjelf begränsa och denna	 Första begränsning är grunden till alla de ändliga former	 Hvilka i Tid och Rum att Enhetens under förkunna	 Sprida sig tallöst ut i ett brutet växlande skimmer.	 Sjelf sig begränsa sade jag nyss, ty utom det första	 Varandet intet bor. Men sig sjelf begränsa det kallas	 Sjelfåskådning, förnuft. Den eviga handlingen alltså	 Blickar i formen sitt Väsende an och Gud är en Ande	 Är ett lefvande ljus, som med blickar af lågande kärlek	 Och af oändelig fröjd sin egen skönhet betraktar.	 Bergen må vittra till stoft och de brusande hafven förtorkas	 Solen föråldras och stjernornas här, de glimmande bladen	 På äonernas mäktiga träd förvissna och ryckas	 Bort af en virflande storm, och verldar följa på verldar	 Böljornas växling likt i den rastlöst ilande floden.	 Evigt skall Väsendet dock i formen sin herrlighet skåda	 Lika odödlig och klar, med samma förkjusning och kärlek.	 Väsendet sjelf är Allt. I sin grundform måste det alltså	 
	 
	 Sätta sig sjelf som Allt, som hvart tänkbart Varandes Summa.	 Men det är också ett; följaktligen är det i formen	 Ett som är Allt, en lefvande bild af det yppersta goda,	 Varandets högsta Idée ur hvars sköt, likt strålar från Solen	 Eller som vårliga löf från den fjällbebyggande cedern	 Lägre Idéer om Varandet, blott som möjliga tagne,	 Sprida sig tallöst ut, i högre och ringare klarhet.	 Väsen och form äro Ett. Men GUD vi väsendet kalla	 Formen är därför GUD, högtlofvad i alla äoner.	 Honom beprisar Änglarnes sång och alla det första	 Lifvets saliga barn, som dricka ur himlarnes Jordan	 Evig förkjusning och hälsa och kröna med lefvande strålar	 Lockarnes böljande guld på de stjernbeblomstrade fälten.	 
	 Gudomen sade vi nyss betraktar sin Gudom. En Tvåhet	 Strålar följaktligen här ur den höga Enhetens sköte,	 Som i sitt heliga mörker fördold, blott ger sig tillkänna	 Genom sitt skådande Väsendes kraft och Formen som skådas.	 Ett dock äro de två, och Enheten måste, som sådan,	 Skild från Tvåhetens lag och som evigt En och den samma	 Sätta sig sjelf ty allt hvad som är det handlar nödvändigt	 Och är allt hvad det är i kraft af en handling allena.	 Närmare uttryckt lyder vår satts. Det Eviga måste	 Ej i en hvilande form åskåda sitt Väsen, som skådadt	 Utan som skådande kraft skall den skådande kraften sig finna.	 Detta ej tänkbart är så vida ett yttre ej gifves	 Mot hvars skiljande vägg det eviga ljuset sig bryter	 Och till sitt ursprung hastar igen, som från klara metaller	 Solens olympiska sken i motsatt riktning sig vänder	 Eller som flickan, prydd med blomsterkransade lockar,	 Framför ett speglande glas af sin egen skönhet förvånas.	 
	 
	 Dock hvad är yttre för Gud? hvad spegel kan fatta hans	 skönhet?	 Stråla tillbaka hans bild? – Vi sade ju: utan det första	 Varandet Intet bor. Det tomma, det ödsliga Intet,	 Skaldernas chaos, den heliga natt, som Gudarna födde,	 Är följaktligen ock det himmelska Varandets spegel,	 Är den skiljande vägg, mot hvilken det eviga Ljuset	 Bryter sin lefvande glans i ett ändlöst skiftande färgspel.	 
	 Heliga moderqved! ur hvars dunkla, nattliga sköte	 Andarnes sälla verld, äonernas höga församling	 Och, i magnetisk dans omhvärfde af glänsande brudar,	 Solarne qvälla fram, i bländande skrud, att förkunna	 Skaparens kärlek och magt, så vidt, som Tidernas Jordan	 Hvälfver sin evigt brusande våg, så vidt, som de höga	 Rymderna famna man ser med blåa, allsmägtiga armar!	 Tomma, förfärliga djup! Ej änglarne kunna dig tänka,	 Våga ej nämna ditt fruktade namn. Från det eviga mörkret	 Vända de snart, med skräck, förvirrade blickar tillbaka	 Upp mot Kärlekens thron, mot Nådens och Sanningens rike.	 Och ur ditt sköte dock allt ändligt spirar, och skulle	 Sjunka i dig tillbaka igen, förintadt, förgätet,	 Om ej en älskelig Sols magnetiskt lockande strålar	 Hölle i mystisk dans de svaga atomerna uppe,	 Och ur Ljusets pokal, ej tömd i seklernas sekler,	 Gaf dem att dricka helsa och lif och föryngrande glädje.	 Ja, i din hemska famn, o svarta, ödsliga Intet!	 Stiger allena Gud försonande neder och fyller	 Öknarnes rymd med den kraft, som lefver i tidernas tider;	 Står så förklarad i härlighet upp, som i morgonligt skimmer	 Herrans gyllene bild, hans skugga från himlens Saphirtak,	 
	 
	 Solen, ur hafvets sköt, alldagligt sig höjer och vandrar	 Årligt i glans, i festlig triumf, från en sluttande vändpunkt	 Upp mot en högre pol, i sin fogelomjublade guldvagn.	 
	 Fästets äoner ej än, på magtens gyllene stolar,	 Sutto i Rummets Olymp, ej Jorden ur böljornas afgrund	 Höjde sin grönskande barm, sin furubekransade panna;	 Tystnaden ensam tjenade Gud i hans heliga tempel,	 Då ur sitt Väsendes djup den eviga Kärleken utgick,	 Ropte åt Intet: älska och blif! Då smälte i tårar,	 Smälte i sjöar af gråt, af oändligt böljande trånad,	 Tomhetens gränslösa famn. Guds Ande, i hamnen af Dufvan,	 Sväfvade mildt deröfver, med kärleksflägtande vingar.	 
	 
	 
	 Enhet sättas ej kan så framt ej dess eviga motsatts	 Mångfald äfven är satt. Mot allt hvad som är för begreppet	 Svarar ett Icke-är och Icke-vara och vara	 Hvilka begrepp förinta hvarann så ofta de tänkas	 Utan bestämning och gräns i sin egen gränslösa allhet	 Äro dock städse tillsamman i mystisk förening, så ofta	 Varandet sätts och tänks som ett något, ett hvad, så ofta	 Måla sig skall ett objekt. Så kan du en kropp dig ej tänka	 Utan ett kropplöst rum.	 Skall då som Enhet blott, sig den eviga Enheten sätta,	 Måste en mångfald sättas förut, en Skapelse framgå,	 Lefvande, rik och klar, en flammande verld af gestalter	 Ur den heliga natt som den Höge, Fördolde bekransar.	 
	 
	 Svindlande frågar vårt djerfva begrepp: Hur skall ur det ena	 Mångfalden alstrad bli? – Märk! Gud är ej Enhet allena	 Allhet äfven Han är. Idéernas lysande rike	 Som hans gudomliga Form, i sjelfåskådningens himmel	 Höll som ett inre, hvilande än i Gudomens sköte,	 Allheten med ett ord, med Enheten hittills densamma	 Strålar nu klart, då Gud som Enhet allena sig skådar,	 Fram i det yttres omätliga famn, som Enhetens motsatts,	 Och i en lefvande Verld af änglar Idéerna bytas.	 
	 
	 
	 
	 LX.	 
	 DEBORAS SEGERSÅNG.	 
	 Ode.	 
	 
	 Lossade äro Israels bojor!	 Jublande gick ur tält och ur kojor	 Folket till strids mot tyrannernas här.	 Märken, Regenter! lyssnen till ljuden!	 HERREN jag sjunger, den eviga Guden,	 Han, som Israels Konung är.	 
	 När du från Seir gick, o Gud!	 Från Edom frälsande, i majestätisk skrud,	 Naturen, skälfvande, din höga ankomst röjde.	 I floder himlen brast vid dina åskors ljud,	 Och sjelfva Sinai den stolta hjessan böjde.	 
	 
	 Landet fylldes nyss af oro.	 Alla vägar öde voro.	 Blott i bergen irrade	 Här och der en vandrare.	 Tom och härjad bygden sörjde,	 Ingen frälsning än man spörjde,	 Ingen strimma än af hopp. –	 Se, då stod Debora opp!	 
	 Åt nya Gudar folket offer bar.	 Utför dess portar kriget genast var.	 Att möta våldet, icke sköld och lans	 Bland tio gånger fyra tusen fanns.	 
	 Israels hjeltar tillhör mitt hjerta,	 Dem, som mot dödens hotande smärta	 Vågat sitt lifs försvinnande lån.	 I, som åsninnor prunkande riden,	 Klädde i guld och perlor och siden;	 I, som vid stafven suckande skriden,	 Låfsjunger alla vid harpornas dån!	 
	 För muntra hjordars glädjeskri,	 I skuggan vid kristallebrunnar,	 Må HERRENS låf ur tusen munnar,	 I tjusta chorer, uppstämdt bli.	 Till högtid unge nu och gamle	 I Stadens portar sig församle.	 
	 
	 
	 Vak upp, vak upp, Debora,	 Och festens harpa stäm!	 De väldiga, de stora,	 O Barak, krossa dem!	 
	 *	 
	 Ned gick en ringa hop på krigets vilda bana,	 Men under himmelens befäl,	 Men under HERRENS segerfana	 Ej föddes Israel att blifva folkens träl.	 Först Ephraim från Amalek steg neder;	 Så, Benjamin! framryckte dina leder.	 Af Machirs stam man kämpar skåda får,	 Af Sebulon till kamp en här af hjeltar draga.	 Isaschars Höfvidsmän Deboras tåg ledsaga,	 Isaschar följer Baraks spår.	 
	 Vid Rubens bäckar råd man gjorde.	 Hvi satt du stilla der, vid dina herdetält,	 O Ruben! och ej följa torde	 På farornas och ärans fält?	 I lugn satt Gilead på flodens andra sida,	 Och Dan vid skeppen stilla var.	 Vid hafvet ock sågs Asser bida	 I sina kamrar roligt qvar.	 
	 Sebulons hjeltar, för äran och friden,	 Gingo mot fienden modigt till striden.	 Äfven Naphtali, på valplatsens höjd,	 Blodet och lifvet spillde med fröjd.	 
	 
	 
	 
	 Klipporna bäfva, jordkretsen gungar,	 Sjöarne blodas, Canaans Kungar	 Träda i kamp emot Israel opp.	 Fåfängt, I hedniska skaror! ert hopp. –	 Stjernornas här de grymma förföljer,	 Kison, den frejdade Kison, dem sköljer	 Bort i sin hvirfvels fradgande lopp.	 Hell! öfver blodiga, rykande lik,	 Israel tågar med segermusik.	 Hästarne snafva, och ryttarne falla,	 Dödsskrän och jubel kring rymderna skalla.	 
	 Välsignad vare du, Keniten Hebers maka,	 O Jael, boende i tjäll!	 Till dig kom Sisera – han vände ej tillbaka! –	 Begärde blott en dryck af källans vatten smaka,	 Och fick ett evigt rus – Hell dig, bland qvinnor, hell!	 Med hammarn du hans panna bräckte.	 I dödsqval vid din fot han bleknande sig sträckte.	 
	 I fenstret, Sisera! din moder ängslig låg	 Och genom förhänget hon ut åt fältet såg:	 »Hur länge skall jag än min Sisera förbida?	 När kommer väl min son? – Hur sent hans vagnar skrida?» –	 De sluga tärnorna då glädtigt svarade,	 Sjelf tvekade hon ej att samma svar sig ge:	 »Rofvet måste skiftadt blifva,	 Hvarje stridsman skall han gifva	 
	 
	 En slafvinna.» – »Ja, väl två.» –	 »Kläder, som af perlor blänka,	 Skall den segrande oss skänka,	 Hvarje mö en guldring få.»	 
	 
	 Så, HERRENS fiender! I skolen	 Nedstörtas alle af hans magt;	 Men hans vänner likna Solen,	 I dess gyllne morgonprakt.	 
	 
	 
	 
	 
	 LXI.	 
	 FÅNGARNE.	 
	 Reminiscenser ur en davidisk psalm.	 
	 
	 Vid Babylons floder, i Verldsfurstens rike,	 Vi sutto, de kuttrande dufvorna like,	 När åskvädret brusar i skogarnas famn.	 För diktade Gudar man harporna rörde	 Vid blodiga altar, men ingen vi hörde	 Låfsjunga den Sannes, den Lefvandes namn.	 Hvad minnena skildrade	 Ökte vår tår.	 Ej Sabbater mildrade	 Träldomens vår,	 Ej ropte Basunen till frihetens år.	 
	 
	 Förgäfves den lysande Påskmånen fylldes	 Och Vädurens tecken af Solen förgylldes,	 Ej Lammet till frälsningens måltid oss böd.	 Ack! Verldsljuset thronade fåfängt i vågen	 Och vinskördar följde den bärgade rågen, –	 En jublande chorsång kring Salem ej ljöd.	 De grönskande kojorna	 Byggdes ej mer.	 Tungt föllo på bojorna	 Blodstårar ner.	 Ack! tårar är solden, den Verldsfursten ger.	 
	 I sorgliga drömmar vårt hufvud vi sänkte,	 På Zions gudomliga kullar vi tänkte,	 På templet, som kransade Morias topp.	 Ej kunde vi längre då sjunga de qväden	 Oss forntiden lärt. – I de susande träden	 Cymbaler vi hängde och Psaltare opp.	 Till döden vi trånade	 Undan de bud,	 Som trotsigt oss hånade:	 »Sjungen er Gud!	 En visa om Zion, i festliga ljud!»	 
	 Om nånsin mitt hjerta din fägring kan glömma,	 Mitt heliga fornland, må Herren mig dömma	 Att evigt förgäten af honom då bli!	 Men, stolthetens Babel, dig hämnden föröde!	 
	 
	 Hell Hjelten, som, korad att fylla ditt öde,	 Nedstörtar din borg vid basunernas skri!	 Hell den, som från spenarna	 Rycker de små	 Och slår dem mot stenarna!	 Krossar dig så,	 Att evigt på Jorden ej nämnas du må!	 
	 
	 
	 LXII.	 
	 ANDEHVISKNING.	 
	 
	 Hvi stirrar du med tårar,	 O själ! mot fästet opp?	 Hvi grönska jordens vårar	 För dig af fåfängt hopp?	 Som Månen blek och dyster,	 I lifvets natt du står.	 Din längtan, arma syster!	 Din smärta jag förstår.	 
	 I ljusets rymder buren,	 Förvist till skuggors chor,	 Efter alla anledningar var Babylon ett ibland de första riken, hvarest	 Normal-folkets theokratiska författning förvandlade sig till militärisk despotism,	 och den gyllene tiden således försvann. För den inspirerade Skalden är der­	 före israeliternas fångenskap i Babel bilden af det religiösa lifvets träldom	 under ett på orätt princip grundadt samhällslifs former – Kyrkans under	 Militärstaten. Detta att förklara den heliga hämndekänsla, som andas i	 denna sång.	 
	 
	 Den töckniga Naturen	 Med saknad du bebor.	 Ej mognas af den Solen,	 Som lyser dödens spher,	 Ej knoppas under Polen	 Den blomma du begär.	 
	 Der lifvets källa rinner,	 Der på kristalleberg	 En evig morgon brinner	 I yppig rosenfärg,	 Der Vestans milda ängel	 Kring Edens slätter far,	 Der vaggar blommans stängel	 Sin krona, hvit och klar.	 
	 Mot Andars sol hon myser,	 En praktfull Helianth,	 Och kinden sagta lyser	 Af glädjens tårdemant.	 I ångan, som hon tömmer,	 Vid näktergalars ljud,	 Den unga Seraph drömmer	 Sig närmare till Gud.	 
	 Och Oskuld blomman heter.	 Ej smycka hennes blad	 De krigiska planeter,	 Som vakta Solens stad.	 
	 
	 Gud sjelf ur luftens strider	 Den fromma till sig tog.	 I flydda gyllne tider	 Hon skönt kring Jorden log.	 
	 Från ljusets helga flockar,	 O själ! du bannlyst är,	 Tills i ambrosialockar	 Du blomman åter bär.	 Ej förr med verldars enhet	 Du sammansmälta kan,	 Än dess försvunna renhet,	 Din Ros du återfann.	 
	 Se! derför slår ditt hjerta	 Af evigt nya qval.	 Se! derför ryms din smärta	 Ej inom tidens dal.	 Oändligt hon sig breder	 I rymdens allhet ut.	 En stråle hon sig beder	 Af himlarnas beslut.	 
	 Själ! lär att straffet lida!	 Sänk hjessan fromt och bed!	 På himlastegen skrida	 Guds änglar upp och ned.	 Af blomman, som du saknar,	 De binda dig en krans;	 Snart du ur drömmen vaknar	 I medfödd oskuldsglans.	 
	 
	 Der speglande kristallen	 Från Andars Zion går,	 På veka Nardusvallen	 Ditt öga upp du slår.	 Din bild ur källans vatten	 Då myser, skär och huld,	 Och sirligt blomsterskatten	 Bekransar hårens guld.	 
	 
	 
	 LXIII.	 
	 SUCKAN UR STOFTET.	 
	 
	 O Jesu! Du allena är	 Det ord, som våra själar när.	 Som fästets alla stjernor blicka,	 I rymdens blåa jättesal,	 Mot en gemensam sol och dricka	 Dess evigt fyllda ljuspokal,	 Så lifvets alla ådror qvälla	 Från Dig, Du varelsernas källa!	 
	 I solars och planeters hamn	 Framstrålar, segrande, ditt namn.	 Hvar blommas signatur i dalen,	 Hvar praktfull stjernas majestät,	 Zephiren, åskan, näktergalen	 Och luftens örn bekänna det.	 Fast rummets Drottar oss befalla,	 Ditt kött och blod vi äre alla.	 
	 
	 Ja, långt från jordens dunkla stig	 Vårt lif, o Herre! bor hos Dig.	 Se, derför finna vi ej hvila	 På verldens töckensvepta rund.	 Se, derför vi tillbaka ila,	 Likt Echos röst från klyftans grund,	 Och ingen timlig bölja mägtar	 Att läska anden, som försmägtar.	 
	 Dock blott från Dig, o Gudomsbloss!	 Vi skiljas – icke Du från oss.	 Sig fåfängt Jordens halfklot vänder	 Från Solens gyllne anlet hän.	 Planetens Gud sin eld än tänder	 I malmer, örter, djur och trän,	 Och underbart i stoftets drömmar	 Den fordna dagens lifskraft strömmar.	 
	 Bland dunkla skyar Månen går	 Och silfver strör i guldets spår.	 Af minnets kyska jungfrustrålar	 Han kransas, sörjande och mild.	 På nattens altartafla målar	 Han den fördolda Gudens bild,	 Och med sitt ljus, i ambradalar,	 Tron, hoppet, kärleken hugsvalar.	 
	 Kring verldens poler midnatt låg;	 Men Gud från sina himlar såg.	 För slägter, vandrande i natten,	 Sig tände då en härlig glans.	 
	 
	 Kring berg och skogar, land och vatten,	 Den spriddes i ätherisk dans,	 Och ängens alla blommor slogo	 Gråtögda blickar upp och logo.	 
	 Högt skallar nu i tid och rum	 Guds helga Evangelium.	 Hallelujah! den gyllne stjernan,	 Som tänder himlens alla ljus,	 Nedstrålar till vår Jord, och tärnan	 Bär Skaparn nu åt Jordens grus.	 O fröjd! allt är fullkomnadt vordet:	 Sedd Oromazes, menska Ordet! –	 
	 Hvad säger detta helga Ord	 Åt vandringsmännen på vår Jord?	 »Ett kors är nyckeln till mysteren,	 Den höga, outsägliga.	 Som korset famnar himlaspheren,	 Så Jesus Tidens Pleroma.	 Blod, eld och vatten själen rena.	 Fullkomlig Korset gör allena.»	 
	 
	 
	 LXIV.	 
	 AFTONEN.	 
	 
	 Qvällen är kommen.	 Trött af resan	 Från andarnas verld,	 
	 
	 Han flämtande sitter,	 I högblå mantel	 Brämad af guld,	 På klippans topp	 Och blickar tyst	 I dalarna neder.	 
	 En korg med blomster,	 Dem änglar brutit	 Vid randen af Edens	 Kryssande floder,	 Han leende bär	 På den svanhvita armen.	 En blomma han ger	 Åt alla derur,	 En skänk från den eviga,	 Kärleksrika	 Fadren i höjden.	 Åt betraktelsens vän	 En blyg viol;	 En skimrande lilja	 Åt samvetsfriden;	 Åt smärtan en vallmo,	 Åt glädjen en ros.	 Mig intet du ger,	 O stjernprydde ängel!	 Ej en lifvande flägt	 Åt det domnande hjertat,	 Ej en svalkande tår	 Åt den brännande oron?	 
	 
	 O, svara! hvad såg du	 Deruppe hos Gud,	 I den gyllene taflan,	 Skrifvet om mig? –	 Glimmar i lifvets	 Bok mitt namn?	 Är det tecknadt, o ängel!	 I Försonarens hand? –	 Men intet du svarar.	 Evigt stumma	 Äro de budskap,	 Som själen besöka	 I häktets natt.	 Blott ur symbolers	 Dunkla spegel	 De gåtlikt predika	 Den eviga viljan.	 Ty frågar jag fåfängt	 Den bleka qvällen;	 Morgonen fåfängt,	 Der ung och glad,	 Med Phosphors fackla	 I guldröd hand,	 Bland klingande lärkor	 Han leende sväfvar	 I den rosiga charen.	 Ty frågar jag fåfängt	 Himmelens yngsta,	 Vänaste barn,	 Den af liljor festligt	 Kransade våren;	 Fåfängt hans broder,	 
	 
	 Hösten, som flätar	 Af yppiga rankor	 Sin högtidskrona;	 Frågar förgäfves	 Alla naturer,	 Söker förgäfves	 Tröst och råd	 I den gränslösa rymden.	 
	 Dock klingar, o fröjd!	 I hjertats djup	 Försoningens stora	 Mystiska ord,	 Och silfverklart	 Flämtar i själens	 Natt det sanna,	 Odödliga ljuset.	 Lutad mot korset,	 Af törnen prydd,	 I en himmelsk syn	 Står för mitt öga	 Den evige Guden.	 Med förlåtelsens blick	 Han ömt mig betraktar.	 
	 
	 
	 
	 LXV.	 
	 TANKE OCH KÄNSLA.	 
	 
	 Tanken är en örn. Med spända vingar,	 Från sitt hem på cederkrönta berg,	 Han mot Solens gudabloss sig svingar,	 Vinkad upp af glans och azurfärg.	 Oförskräckt mot himlens gyllne öga	 Vänder han ett jordiskt ögas blick,	 Plöjer ethern, sväfvar kring den höga	 Segercharen snart i trotsigt skick.	 
	 Känslans hvita, oskuldsfulla dufva	 Lemnar stilla sin cypresselund.	 Hvarje gång, då silfvermånens ljufva	 Anlete beskimrar nattens grund.	 Städs af nya himlar emottagen,	 Öfver bleka midnattssolars chor,	 Ilar hon, af namnlös trånad dragen,	 Mot den höjd, der hennes urlif bor.	 
	 Fjerran bortom gränsorna för tingen,	 Bortom rymdens tempelhvalf hon far,	 Hvilar se’n bland fridens palmer vingen,	 Skådar hänryckt alla väsens far.	 Mörkrets suckar bringar hon till ljuset,	 Tröstens svar hon för till qvalens strand,	 Och emellan himlarna och gruset	 Knyter så ett mystiskt rosenband.	 
	 
	 Månn’, o Jätte! Gudars borg du hinner,	 Om på berg du staplar berg? – O, nej!	 Tankens flygt i all dess spänning hinner	 Öfver Demiurgens molnverld ej.	 Känslan ensam till den sanna höjden	 Lyfter oss vid änglaharpors ljud;	 Känslan ensam ger den sanna fröjden,	 Känslan blott förenar oss med Gud.	 
	 
	 
	 LXVI.	 
	 VARNINGEN.	 
	 
	 Tyst smyger Dufvan, genom häktets galler,	 Ett himmelsbref till Christi fångna brud:	 »Vik aldrig, Flicka! för den stolta Gud,	 Som från Seraljens Pleroma befaller.	 
	 Begapa ej den skimrande turbanen,	 Ej doliman, af guld och perlor rik.	 Vid Janitscharers skrällande musik,	 Se ej den furstligt tågande Sultanen.	 Åstundar man se den sig sjelf förgudande phenomen-menniskan i	 högsta glansen af sin uppenbarelse, behöfver man endast betrakta en Orientalisk	 Despot. En sådan menniska är det apokalyptiska Vilddjuret, Syndens incarna­	 tion, det från Gud affälliga lifvets objectiv-vordna idé. O, huru många Sul­	 taner gifvas ej i Christenheten!	 
	 
	 Beundra ej de fega trälars skara,	 Som nesligt tillbe i hans gudafjät.	 Har du förglömt det blida majestät,	 Som fosterlandets nejder uppenbara?	 
	 En sol är Christus. Han till alla låter	 Mildt flöda kärlekens och ljusets tröst.	 Han till sitt hulda, genomstungna bröst,	 Som bröder, sluter sina undersåter.	 
	 Hemskt inom bommar sucka ej hans brudar.	 Barn äro de. På blomsterrika fält,	 Vid friska källor, under rosentält,	 De leka gladt, i oskuldshvita skrudar.	 
	 Snart krossas alla bommar, alla galler,	 Snart ryta hämnande basuners ljud. –	 Vik aldrig, Flicka, för den stolta Gud,	 Som från Seraljens Pleroma befaller!»	 
	 
	 
	 LXVII.	 
	 LANDSBYGDEN.	 
	 
	 Kom, o Amanda! kom i landets skuggor,	 I Sylphers luft, i fridens hembygd, åter!	 Med fromma händer dukar der Naturen	 
	 
	 Ett blomsterbord för alla väsen upp,	 Och änglatungor hviska mellan löfven.	 
	 Kom, o Amanda! räck mig liljehanden,	 Den späda hand, hvars tryggade besittning	 Min drömda himmel var i fordna dagar,	 Min falska religion. Ack! innan själen,	 Sömnvandrande, ur Christi salar nedsteg	 I tidens natt, i Demiurgens molnverld,	 Hon drömde redan denna rosendröm,	 Och dig allena sökte hon dernere.	 
	 Räck likväl nu, förutan tvekan, handen.	 Min verld är dömd. Ej är du qvinna längre,	 Och jag ej man. Guds barn vi äro båda,	 I snöhvit oskuld klädda begge två.	 Rent är mitt hjerta. Qvalens långa skärseld	 Till himlens altar det ånyo invigt,	 Och öfver stoftet svänger döden snart	 Förlåtelsens och fridens ljusa fana.	 Ja, kom att menlöst vid min sida dröja,	 På gräsets bäddar under poppelskjulen,	 Att dricka blomstrens nardusdoft och lyssna	 Till bäckens sorl, till fogelns bröllopssång.	 Med flärdens lyra jag ej mer dig helsar.	 Flydd är den tid, då hvarje träd i skogen,	 Då nymferna i Mälarns alla grottor	 Genljudade, vid harpans klang, Amanda!	 Och jord och himmel buro hennes drag.	 Bräckt är den lyra, hvilken du besjälat.	 
	 
	 Bland grus och spillror af min lyckas tempel	 Hon med idolerna förkrossad ligger,	 Och ingen trollkonst strängar mer dess barm.	 Blott dofva klockors psalmodier ljuda	 I mina öron, hvarje gång från höjden	 Hänryckningens aspecter mig bestråla.	 Likkistor blott i mina drömmar skymta,	 Ej Gratiers dans i månbeglänsta ängar,	 Ej flickors gång vid krumma bäckars rand.	 Nej! inga offer mer åt vanskligheten	 Jag tända vill. Amanda! dina rosor,	 Likt mina hopp, förblomstra ock en dag!	 
	 Ja, sköna Helgon! ej till flärdens lekar,	 Nej, till betraktelsens och fridens sabbath,	 Jag bjuder dig i gröna tempelsalar	 I bygdens famn. Ej Aphrodite thronar,	 Den rosengördlade, violbekrönta	 Gudinnan, der. Ej hennes svanor simma	 På flodernas kristallevåg, ej kuttra	 I lundens sköte hennes dufvor mer.	 Ett dunkelt kloster, helgadt åt Maria,	 En Göthisk kyrka är naturen vorden.	 Högt hvilar der på bergens colonnader	 Azurens hvalf. I stjernornas församling	 Predikar Månen, prydd af ljusets mitra,	 Seraphiskt klädd i hvita messedrägten,	 Och morgonsolens gyllne crucifix	 På österns rika högaltare blänker.	 I lunden klinga näktergalens psalmer.	 Andäktigt lyssna blommorna. De luta	 
	 
	 Mot jorden tankfullt sina hufvud neder,	 Och daggens ängel, förd på nardus-skyar,	 Vigvatten stänker öfver ängens folk.	 
	 Ja, kom, Amanda! läs med mig det nya	 Förbundets bok, på hvarje blad i skogen.	 Än propheterar i naturens tempel	 Den Helige. Än öfver Sichars-brunnen	 Han sitter tänkande, då middagsstrålen,	 Med lodrätt sken, förbränner dalens liljor.	 Än lifvets ord och salighetens lära	 Från bergens höjder väldigt Han förkunnar,	 Än källans vatten mystiskt Han förvandlar	 I drufvors blod, och spisar underbart	 I ödemarken trötta vandringsmänner.	 
	 
	 
	 LXVIII.	 
	 
	 Se blomman! På smaragdegrunden	 Hon blänker, oskuldsfull och skär	 En själ i stoftets kedjor bunden,	 Och Psyches morgondröm hon är.	 
	 Om Solens rika Tempelsalar	 Om glänsande Kerubers sång	 Hon drömmer i materiens dalar	 I tusenårig dvalas tvång.	 
	 
	 Dock sväfvar äfven för dess sinne	 En dunkel hogkomst af dess fall	 Och kronan svigtar, tung af minne	 Utöfver bäckarnes kristall.	 
	 Och blygselns rosenfärga målar	 Den jungfruliga kindens vår	 Och ur det späda ögat strålar	 Mot dagens strimma ångrens tår.	 
	 Gråt, sköna blomma! så allena	 Du älskad blir af Ljusets Gud.	 Gråt sköna blomma! tårar rena	 Hvar fallen själ till Ljusets Brud.	 
	 Än är du lycklig. Mildt dig skonar	 Än för sitt eldprof frestelsen.	 Gestalten än ditt lif försonar	 Och medvetslös är skönheten.	 
	 [Snart] skall du vakna ur din dvala,	 Snart dig på öckenfärden ge,	 Där inga fläktar dig hugsvala	 Där inga syskonsjälar le.	 
	 I drakars boning skall du fästa	 Det lätta vandringstältet då.	 I lejonkulor skall du gästa,	 Med leoparder skall du gå.	 
	 
	 Tills maktlös du omsider hinner	 Den höge Demiurgens borg.	 Ett brokigt sällskap där du finner	 Af sminkad fasa, kransad sorg.	 
	 Ett moriskt glänsande alhambra	 Den stolta kungaborgen är	 I hvalfvet sväfva moln af ambra	 Och guldet tak och väggar klär.	 
	 Quicksilfrets forssande kaskader	 Tas där i jaspisbäcken mot,	 Och under skinande arkader	 Bär yppig mosaik din fot.	 
	 Här thronar Sonen af den häxa	 O arma! som förtrollat dig.	 I bergens natt hans ådror växa –	 Järnmänniska han kallar sig.	 
	 O vänd ditt öga från Sultanen,	 Hans drägt är som en morgon klar.	 Tolf stjernor glimma i Turbanen,	 Sju kungar dra hans segerchar.	 
	 Fem blomstrande furstinnor glänsa	 Omkring hans rika baldakin	 Och honom leende kredensa	 I perlsatt guld astraliskt vin.	 
	 
	 I rosengården hasta neder,	 Klart skimrar i violers krans	 Omhägnad af en väldig ceder	 En källa där med azurglans.	 
	 Betraktelse hon kallad blifver	 Förtrolig som en barndomsvän	 Hon i sitt blåa sköte gifver	 Din bild och himlarnes igen.	 
	 Din forna skönhet här betrakta,	 I vissna rosor nu förbytt.	 Rys för de härar som dig vakta,	 Begråt Äonerna, som flytt!	 
	 Från minnets näktergal din saga	 Här mystiskt återljuda hör	 Och lär af bönens dufva klaga	 Uppå det språk, som himlen rör.	 
	 
	 
	 
	 LXIX.	 
	 TILL MÅNEN.	 
	 
	 Tankfull går Du,	 Nattliga Måne!	 I de silfrade molnen.	 Full af alfvar	 Stirrar din blick	 Ned på vårt dunkla	 Sofvande klot,	 Och Skalden försmälter	 Vid ditt mystiska ljus	 I vemod.	 
	 Då jorden skaptes	 Skaptes ock Du.	 Att troget ledsaga	 Dess vandring kring Solen	 Och för dess bägge	 Hemisferer predika	 Förvandlingens lära.	 Dig befalltes att vara	 En helig spegel,	 En klar symbol	 Af det jordiskas öden.	 
	 I evig glans	 Kring Skaparens thron	 
	 
	 Idéerna stråla.	 Ej mista sitt sken	 De vänliga stjärnor,	 Och Solen hvar morgon	 Evigt densamma	 Leende framgår	 I sin bländande krona.	 
	 Tryggadt för skiften	 Är allt däruppe.	 Med dig, o Måne	 Förvandlingen börjar.	 
	 Än vänligt Du tänder	 Ditt glimmande ny,	 Snart ser man dig half	 Snart i lysande fylle.	 Sen tynar Du af	 Och försvinner.	 
	 Så äfven på jorden	 Växlingen rår.	 Mellan ebb och flod	 Verldshafvet evigt	 Skiftar ju om.	 Plantorna framgå	 Ur natten och mullen	 Knoppas och blomstra	 Och vända igen	 
	 
	 Till natten och mullen.	 Mellan nöjen och plågor	 Vacklar vårt hjärta	 Mellan nedan och ny	 Skiftar vår lycka.	 
	 Det ljus Du lånar	 O sörjande Måne!	 Åt jordens nätter	 Du sjelf har lånat	 Af Solen.	 Från himmelen kommer	 Från ljusets verld	 Det ädla, det stora	 Härnere.	 
	 
	 
	 
	 
	 LXX.	 
	 UPPOFFRINGEN.	 
	 Canzone.	 
	 
	 För dig, o änglaljufva!	 Jag sista gången tänder	 Min offereld, af himlens vind omfluten.	 Med sångens milda dufva	 Till afsked jag dig sänder	 En daggig ros, i diktens lundar bruten.	 
	 
	 Af känslans tår begjuten,	 Amanda! skönt hon glimmar.	 Dock vet, de fordna såren	 Ej pressat denna tåren,	 Som tindrande i purpurkalken simmar.	 Af glädje jag den fällde,	 Befriad evigt från passionens välde.	 
	 Försvunnen är min låga,	 Lik flamman, som sig höjer	 Från altaret mot luftens regioner.	 Ej af min fordna plåga	 Ett spår i hjertat dröjer,	 En suck ej hörs i lutans silfvertoner.	 I eviga Äoner	 Min kärleks blomstersaga	 Ej mer skall omnämnd blifva,	 Ej mer en harpa lifva,	 Ej känslovek en Ynglings dröm ledsaga.	 Nej! utan namn och minnen,	 O långa suckar! evigt I försvinnen.	 
	 Se Cyprias purpurblomma,	 Hur lockande hon blänker	 På törnbeväpnad stjelk i vårens dagar.	 Snart vissnande den fromma	 Sitt bleka hufvud sänker	 Och nordanvädret hennes stoft förjagar.	 
	 
	 Snart turturn åter klagar	 Och vårarne, som farit,	 Å nyo Jorden sira	 Och nya rosor spira	 I dagen fram – dock ej den Ros, som varit.	 Så jordisk kärlek flyktar.	 I höjden af sin prakt dess fägring lyktar.	 
	 Död måste blomman blifva	 Om hösten skall oss unna	 Från tyngda grenar sina gyllne frukter.	 Sitt larfstånd öfvergifva	 Skall fjäriln, för att kunna	 I purpurflykt omkryssa källans bukter	 Och andas vårens lukter	 Och mellan rosor paras.	 Ja! kedjan måste krossas,	 Den sköra formen lossas	 Om tingens väsende skall uppenbaras,	 Och som för gyllne strålen	 Ett töcken flyr, – så för Idén symbolen.	 
	 Ja! om den höga Anden	 På himlaburna vingar	 Skall, fri och salig, mot sitt hem sig höja,	 De veka blomsterbanden,	 Hvars trollmakt honom tvingar,	 Han slite först och rifve tingens slöja!	 
	 
	 I evigt mörker dröja	 Det inre lifvets sinnen,	 Så länge, med förmåga	 Af vällust eller plåga,	 Det yttre herrskar öfver deras minnen.	 Uppoffringen allena	 Befriar själarne och gör dem rena.	 
	 Farväl då, änglaväsen!	 Mig andra verldar kalla,	 Mig vinka stjernornas Keruber sakta.	 Som blommorna, som gräsen	 Fantomerna här falla,	 Hell dem som trofast himlarne betrakta!	 Som tidigt lärt förakta	 Allt hvad ej evigt blifver.	 O Flicka! skönt Du blommar	 All verldens rikedomar	 Jag utan tvekan för din kärlek gifver.	 Men himlens eld mig bränner.	 Ett högre lif mitt väckta hjerta känner.	 
	 
	 
	 
	 LXXI.	 
	 TÅRARNE OCH BLODET.	 
	 Dialog.	 
	 
	 Själen.	 
	 Af pärlor, o Konung! slafvinnan en krans	 Dig räcker med bäfvande händer.	 För himmelens Jordan, för Ursolens glans	 De mognat på hembygdens stränder.	 Af Pleromas skatter och minnen jag har	 Blott dessa koraller, o Verldsfurste quar.	 Dock, tag dem – jag villigt dem gifver	 Blott löst ur mitt häkte jag blifver.	 
	 Demiurgen.	 
	 Behåll dina pärlor – än fagrare ge	 De land, där min spira befaller.	 Otaligt i Verldsfurstens Jordan de le,	 Likt stjernor, likt daggens kristaller.	 Behåll dina pärlor – vet, Djurkretsens Gud	 Så lätt icke säljer sin älskade Brud.	 Berusad af jordiska viner	 Hon såldes för guld och rubiner.	 
	 Själen.	 
	 Ditt strålande guld jag, fast suckande, ger	 Och dina rubiner tillbaka.	 
	 
	 Med kärlekens öga ej LjusDrotten ser,	 I Verldsfurstens smycken sin maka.	 Väl smärtar mig bittert min prydnads förlust.	 Ack! jorden har ock sina kronor, sin lust –	 Men sjufaldt i Pleromas salar	 Mig Christus mitt offer betalar.	 
	 Demiurgen.	 
	 De skänker Du erhöll ej köpa dig fri.	 För evigt Du hyllat mitt läger.	 Min skall Du ock evigt, o Älskade! bli.	 I pant jag ditt famntag ju äger.	 Se, oskuldens rosor jag kysst från Din hy.	 Se kedjan af blomster! – försök ej att fly.	 Sju vandrande stjernors Äoner	 Dig vakta från himmelens zoner.	 
	 Själen.	 
	 Förgäfves Du hotar – ej evigt hos dig	 En fånge skall Anima blifva.	 Af löftet jag tröstas – en lösen för mig	 Äonernas Konung skall gifva.	 Med blodets rubiner den yppersta skatt	 I Skapelsens Allt, ur materiens natt,	 Ur Verldsfurstens armar skall Guden	 Friköpa den suckande Bruden.	 
	 
	 
	 
	 LXXII.	 
	 JESUS.	 
	 
	 »Hvad klingar därute i palmernas skjul?	 Hvad saliga toner där bäfva!	 De visor mig kjusat i Pleromas Jul	 Ånyo mitt öra omsväfva.	 Hvem är Du, o Herde, med flöjten i hand?	 Kom, strålande Yngling! – Ej Verldsfurstens land,	 De vandrande stjernornas rike,	 Har födt din gudomliga like.	 
	 O! stig ur de betande snölammens flock!	 I Animas åsyn här stanna!	 Täckt fladdrar i vinden din gullgula lock,	 Klart strålar din mjölkhvita panna.	 Hvem är Du? o bild af min forntida vän!	 Jag känner de himmelska dragen igen.	 En Broder af Christus Du vore	 Om Herdarnes flöjt Du ej bore.»	 
	 »Sen Anima flydde ej Pleromas glans	 Äonernas Konung förnöjer.	 Besmyckad ej längre af strålarnes krans	 I låghetens dalar han dröjer.	 Förbytt i en Herde, af ingen förspord,	 Han vallar kring Animas häkte sin hjord	 
	 
	 Och längtar att ge dig, o Flicka!	 Sin himmelska hjertblod att dricka.»	 
	 »Hvem talar, o stjernor, med Anima där?	 Hvem ser Du, o spejande Måna?»	 »En blomstrande Herde från Saron det är.	 Af kärlek hans kinder nu tråna.»	 »Omringa den fräcka, du järnklädda tropp!	 Mot himlen res korset, det fasade opp!	 Ned till de evinnerligt döde	 Hans lif ifrån järnsåren flöde!»	 
	 Och naglad vid korset är Animas vän.	 Med dödarnes qual i sitt hjerta	 Hon känner Äonernas Konung igen	 Och dignar af rasande smärta.	 Vildt rifver den arma sitt lockiga hår	 Och kysser den döendes blodiga sår	 Och blicken mot himmelen sträcker	 Tills natten dess öga betäcker.	 
	 Och Djurkretsens stjernor ur stormmolnen le.	 Nu Solen förgyller det höga,	 Och Anima vaknar. Hvad under, o se!	 Då möter dess stirrande öga.	 Den döda, den sårade kroppen har flytt.	 I ett blommande lifsträd är korset förbytt.	 Där blodet har strömmat en källa	 Bland rosor kristallisk ses välla.	 
	 
	 Hvar gång då kring Verldsfurstens sjöar och land	 Allt midnattens vingar betäcka	 Går Anima neder till sölfkällans rand	 Den eviga törsten att släcka.	 Tyst sitter den fromma i lifsträdets skygd	 Och hör i dess krona, ur Fullhetens bygd	 De höga oraklerna tala,	 Som mystiskt dess hjerta hugsvala.	 
	 
	 
	 
	 
	 LXXIII.	 
	 MÅNAN OCH SJÄLEN.	 
	 
	 I öknarne sitter	 Guds älskling och gråter:	 Selene med glitter	 Kristallfloden sår.	 Nedstråla hon låter	 Sitt läkande höga	 Gudomliga öga	 På Animas sår.	 
	 »O, torka från kinden	 Den bäfvande tåren!»	 Så susar i vinden	 Nattvandrerskans röst.	 »Tvån, böljor i elfven,	 De brännande såren!	 
	 
	 Upp liljor och skälfven	 På Drottningens bröst!	 
	 Snart liljorna bytas	 I smycken af stjernor.	 Snart solstrålar knytas	 Om Animas hår.	 I Pleromas salar	 Med Änglar hon talar.	 Ljusblommande Tärnor	 Omhvimla dess spår.»	 
	 »Hvem är Du, o ömma,	 Med snöbleka kinden?	 Hvem sorlar i vinden	 Fridshälsningen ner?	 Ack! blodstårar strömma	 Få Animas kinder.	 Ej kransar hon binder	 Af stjernblommor mer.	 
	 En öcken är landet,	 Där Verldsfursten råder.	 Af koppar är bandet	 Som fängslar mig där.	 Ej lifskällans åder	 Bland grifterna strömmar.	 Blott spöken och drömmar	 Omgyckla mig här.»	 
	 
	 »Ej evigt, o Syster	 Du ensam skall hvila	 Förlåten och dyster	 Vid dödsflodens sång.	 Snart dagen skall smila	 Och gulldrömmen fyllas	 Jag ock skall förgyllas	 Af glädje en gång.	 
	 Vet, Luna ock brinner	 Af kärlek och trånad.	 Mildt pärlande rinner	 På liljan dess gråt.	 Med flammande brånad	 För Solen hon lågar	 Och spejande tågar	 Ekliptikans stråt.	 
	 Men fängslad vid Jorden	 Hon vänder mot henne	 Sitt nattliga änne	 Fördunkladt af sorg.	 Så lagen är vorden	 Af Änglarne stiftad:	 Så lotten är skiftad	 I Allfaders borg.	 
	 Ack! vänd ifrån Guden	 Hvad smärtor hon lider!	 
	 
	 I kolsvarta skruden	 Förintad hon står,	 Tills gent mot hans strimma	 Hon rodnande skrider,	 Och strålarne glimma	 På nytt om dess hår.	 
	 Vår lott är densamma.	 Du äfven af Jorden	 Från urlifvets flamma,	 O Syster! är skild.	 Till verldarnes gåta	 Har Anima orden,	 Och tingen blott låta	 Dig skåda din bild.	 
	 Ty smäktar förgäfves	 Till Solgudens möte	 Mitt hjerta, ty häfves	 Ack! fåfängt min barm.	 Ej kunna vi närmas.	 Från Solgudens sköte	 Evärdligt jag fjärmas	 Af Rymdernas arm,	 
	 Tills brudkransen sirar,	 [Din] himmelska hjessa	 Och Pleroma firar	 Försoningens dag.	 
	 
	 Tills Christus dig sluter	 I famnen, Princessa!	 Och himlen du njuter,	 Då fröjdas ock jag!»	 
	 
	 
	 LXXIV.	 
	 BÖNEN.	 
	 
	 Med bönens quist i purpurmunden	 En menlös dufva far	 Från jorden opp, då midnattsstunden	 Höjs i sin ebenchar.	 
	 Som Månan hvit dess vinge strålar,	 Likt skum af elfvens forss	 Och på det ljusa bröstet prålar	 Ett mystiskt purpurkors.	 
	 Snabbt liksom kampens djerfva pilar	 Från silfverbågen fly	 Hon öfver bergens toppar ilar	 Och öfver nattens sky.	 
	 
	 Ej sju Demonerna, som vaka	 Kring Demiurgens hus	 Och hemskt från röda facklor skaka	 Ett dunkelt olycksljus,	 
	 Och ej den bistra Tolfmansskara	 Som ytterst står på vakt	 Vid furstens borg, i brynjor klara,	 Nå henne med sin makt.	 
	 Förgäfves klinga deras bågar.	 Glad sväfvar dufvan re’n	 Där gudaverldens morgon lågar	 Med tusenfärgigt sken.	 
	 Re’n Christus, ilande, hon flyger	 I himlarne emot,	 Och suckar och symbolen smyger	 Ned till den höges fot.	 
	 Straxt Christus tar det gröna bladet	 Med bifall upp, och se!	 Han går där rosorna i badet	 Af himlens Jordan le.	 
	 
	 En underblomma där han bryter	 I nya Sarons vår.	 Ljuft i den röda kalken flyter	 En salig änglatår.	 
	 Med svaret flyger dufvan åter	 Från ljusets fosterland	 Till Anima, som tröstlös gråter	 I Demiurgens band.	 
	 
	 
	 
	 
	 LXXV.	 
	 SYNDAFALLET.	 
	 [Första Sången.]	 
	 
	 I ljusets, i glädjens, i frihetens zon	 Äonerna glänste kring Allfaders thron.	 Ej qualdes de höga af sinnenas rus,	 De andades eter, de lefde af ljus.	 
	 Men snart ur den vilda, den brusande sjö	 Sig höjde i dagen en grönskande Ö.	 Af vinkande palmer beskuggad hon var	 Och lockande rosor och gullfrukter bar.	 
	 Så härlig hon hängde i vågornas sköt.	 Balsamiska ångor kring rymden hon gjöt	 Och smyckad af vårens gudomliga krans	 Hon blinkande smålog mot himmelens glans.	 
	 
	 Ur parkerna skallade foglarnes sång,	 Fyrfaldiga floden där krökte sin gång.	 I skötet den härmade Måne och Sol	 Och hela den blåa omätliga Pol.	 
	 Men Eva, en blomstrande quinlig Äon	 Från ljusets och glädjens och frihetens zon,	 Ljuft ned i den retande skymningen såg –	 Då fyllde en underbar trånad dess håg.	 
	 Ett fruktträd sig höjde ur cedrarnes natt.	 En gyllene Orm i smaragdkronan satt,	 Och äpplen så röda som Allmodrens kind	 Omkring honom skälfde i himmelens vind.	 
	 »Kom,» hviskade sagta Förledaren opp.	 »Hit neder, o Eva! sänk skyndsamt ditt lopp!	 Hvad gör du i etern och strålarne där?	 Så skuggrikt och svalt och förtroligt här är.	 
	 Se, djuren, hur glada i skuggan de gå,	 Hur foglarne kyssas, hvad toner de slå!	 Kom! andas de härliga blommornas lukt!	 Njut drufvornas vin och orangernas frukt.»	 
	 Däruppe stod Eva med klappande barm.	 Den häfdes så rusig, den glödde så varm.	 Ej kunde den strålande hejda sig mer.	 Hon sväfvade skyndsamt i afgrunden ner.	 
	 
	 »O Eva! o Eva! hvad har Du nu gjort?»	 Så ropade Adam från himmelens port.	 »Du hyllar matenens eviga band.	 Du vandrar i dödens och skuggornas land.»	 
	 Men Eva med läppar af högröd korall:	 »Kom neder, o Adam! på grönskande vall,	 I palmträdens skugga, vid dufvornas ljud,	 Slut kärligt i famnen din väntande Brud!	 
	 Här kyssas af vårvinden panna och barm,	 Här sträcka oss träden sin gifmilda arm,	 Här kärlekens skymning i parkerna rår	 Och floden på gullsand och pärlbäddar går.»	 
	 Men tårar förmörkade Stamfadrens blick.	 Till Christus, Äonernas Konung han gick.	 Tungt höjde en suck hans gudomliga bröst	 Och knäböjd han sade med stammande röst	 
	 »O Allfaders älskling! min dyrkade Brud	 Har lämnat Äonernas samling och Gud.	 I skuggornas rike en fånge hon är.	 Hon plågas därnere, ej trifves jag här.	 
	 O lät mig i skuggan af vissnade trän	 Få kyssa dess tårar från eldskinden hän.	 Sjelf vill jag då hylla materiens lag,	 Sjelf skall jag ej bäfva för dödsängelns slag.	 
	 
	 Hon ropar med klagande stämma mitt namn.	 O! får jag ila? hon sträcker sin famn.»	 Så Adam. Äonernas Konung förnöjd	 Sågs nicka sitt bifall från gullthronens höjd.	 
	 
	 
	 Andra Sången.	 
	 
	 Likt skimmerkrönta Tärnor	 Som sväfva kring Guds Moder	 I himlens sal,	 Framglänste nattens stjernor,	 Af källor och af floder	 Ljuft strålade tillbaka	 I Edens dal.	 
	 Ur dunkla östanvågen	 Den blida Månen skälfde	 Så rosig opp.	 Gullbrämad, himlabågen	 Sig ljuft kring parken hvälfde	 Och upplät azurfälten	 Åt Gudens lopp.	 
	 På lena blomsterbäddar	 Satt Adam med sin Eva	 I skuggorne.	 Sin kalk begäret bräddar,	 För deras tankar sväfva	 Så underbara drömmar,	 Så lockande.	 
	 
	 Zefirer ömt dem smeka.	 En näktergal hörs tona,	 Rörd Adam lyss.	 Två turturdufvor leka	 I mandelträdets krona,	 Nu sucka de, nu gifva	 De kyss på kyss.	 
	 Om Adam blygt hon lindar	 Den sammetslena armen,	 Vår första Mor.	 Ljuft höjde åtråns vindar	 Den kyska quinnobarmen	 Och glänsande en pärla	 Ur ögat for.	 
	 Mot Adams bröst hon lade	 Den lockomhvälfda pannan,	 En suck hon drog.	 »Se dufvorna» hon sade,	 »Ömt kyssa de hvarannan –	 O! härmom deras kärlek!»	 Här stämman dog.	 
	 Men djerft hon åter höjde	 Sin panna och sitt öga –	 Vildt kinden brann.	 Tillbaka hon sig böjde	 Och Månan i det höga	 Beglänste första kyssen,	 Som gafs en Man.	 
	 
	 Och redan tusen brunno	 På späda rosenmunden,	 På ögon, bröst.	 Och stjernorna försvunno	 Och floderna och lunden	 För makarne, som lydde	 Blott känslans röst.	 
	 Ur rök och blixt och dunder	 Jehovas stämma hördes	 Förfärlig, vred.	 Högt häfde jordens grunder	 Och hafvet våldsamt rördes	 Mot himlen opp, och sänktes	 I afgrund ned.	 
	 »Förbannade I varen!	 Må hemskt i qual och töcken	 Ert lif förgå.	 I evigt landsflykt faren	 Omkring materiens öcken	 Men hoppens ej att mera	 Dess Eden nå.	 
	 Snart skall Ert hjerta brista	 Ett hjelplöst rof för döden –	 Af djurens fröjd	 I delat ha’n den sista –	 Så delen deras öden	 Från lifsens träd förvista,	 Från eterns höjd.	 
	 
	 Men kärlek Er förledde.	 Oändligt han försonar	 Den Helige!	 Än Ödet hopp beredde.	 På gyllne skyar thronar	 Bland Solar och Äoner	 Er Frälsare.	 
	 En ny gudomlig Eva	 Den strålande Maria,	 Skall framfödd bli.	 Sin lans skall Sonen häfva	 Att mänskorna befria	 Ifrån materiens bojor	 Och slafveri.	 
	 Till honom ned skall ila	 Från höjden Christi anda	 I dufvohamn,	 Ljuft öfver [honom] hvila,	 Sig med hans väsen blanda	 Och honom ej förlåta	 I dödens famn.»	 
	 
	 
	 
	 LXXVI.	 
	 LÄNGTAN.	 
	 
	 Hvadan denna evigt närda trånad?	 Fjerran bort mot himlarandens blånad	 Sänder jag en tårfull blick och tänker:	 »O! där himlens hvalf sig mystiskt sänker,	 Där mitt Eden blänker.	 
	 Där på bergen i Cytheres strålar	 Glädjens frukt i quällens skimmer prålar!»	 Och jag ilar, bergets topp jag hinner,	 Tåren pärlande på ljungen rinner,	 Öknar blott jag finner.	 
	 Hvarje bild hvaraf min åtrå väckes	 Är en meteor, som tänds och släckes.	 Hvarje blomma som mig kjusning bringar	 Är en fjäril som på rosenvingar	 Ur min hand sig svingar.	 
	 Bäcken vandrar genom blomsterdalar.	 Ack! mitt glömda modersspråk han talar.	 Skogarne likt gröna sjöar svalla,	 Träden susa, doft min forntids alla	 Vålnader mig kalla;	 
	 
	 Öfver Jorden sväfvar Vårens Ängel,	 Liljan nickar på sin höga stängel.	 Rosen kärligt ler i silfvertårar.	 Dunkla minne af försvunna vårar,	 Grymt min själ Du sårar.	 
	 Näktergalen hörs i löfvet tona.	 Edens sångare! mig ömt förskona!	 Dessa visor, dessa ljud jag känner.	 Grymt af forna njutningar och vänner	 Saknaden mig bränner.	 
	 O! hvem för mig till de bygder åter	 Hvilkas mistning evigt här jag gråter?	 Teknar döden blott till frälsning banen?	 Himmel! bära inga vingar svanen	 Öfver Oceanen?	 
	 
	 
	 LXXVII.	 
	 BLOMMORNA.	 
	 
	 »I leende blommor, I menlösa små,	 Omgrönskade vänligt af hopp!	 Med kjusning ånyo jag skådar er gå	 Likt stjernor ur mullriket opp.	 
	 
	 O, säjen hvad underbar känsla det är	 Som ömt till Er fägring mig drar?	 Med hjertat, som klappar försmäktande här,	 Säj, blomma! hvad slägtskap Du har.	 
	 Mig tyckes som fordom jag ofta Er sett	 I fjerran, i sällare trakt,	 Som högre förkjusning I alla mig gett	 Och blomstrat i skönare prakt.»	 
	 Ryck bindeln, o Vandrare, bort från din syn,	 Bjud hogkomsten gry i din själ!	 I forntida dagar, i land öfver skyn	 Vi kände hvarandra så väl.	 
	 Då slöt Du oss hänryckt till klappande bröst,	 Då kunde vi kyssar dig ge.	 Då ägde vi känslor och tankar och röst:	 Nu vålnader endast vi te.	 
	 Säj, mins Du ej längre det himmelska land	 Där Venus Urania bor?	 Där lundarne, värmde af Ursolens glans,	 Befolkas af Andarnes chor?	 
	 Där lefvande floder i palmträdens skygd	 Kristallklare välla man ser?	 Säj mins Du ej längre din fädernesbygd,	 Din strålande Harem ej mer?	 
	 
	 Se Rosen! Ur knoppen hon rodnande går,	 Omfläktad af himmelens vind.	 Se liljan! I dalen hon skälfvande står	 Med gråt på sin månbleka kind.	 
	 Ack! ömmast för dem bland oss alla Du brann,	 Ack! ofta, med leende harm,	 I parkernas skymning dig Gullvifvan fann	 Vid enderas gungande barm.	 
	 Glad sväfvade Rosa i lockande dans,	 Serafiskt hon gullharpan slog.	 Ljuft kinderna glödde af morgonens glans,	 Som kärlekens stjerna hon log.	 
	 Tyst följde dig Liljan, i silfverhvit skrud	 När Urverldens Måne gick opp,	 Och vingade själar, med smältande ljud,	 Lofsjöngo i cedrarnes topp.	 
	 Vid brudgummens sida hon svärmande gick	 Längs silfrade flodernas rand.	 Mildt glänste af ömhetens tårar dess blick,	 Ljuft tryckte hon ledarens hand.	 
	 Men ej för de tvenne, o Älskare, blott	 Du lågat af kärlekens glöd.	 Ack! Hvitsippan ofta din eldkyss har fått,	 Då brann hennes snökind så röd.	 
	 
	 Och ofta, med lockande, ömma begär	 I Blåsippans öga du såg.	 Och ofta i lustgården, rusig och kär,	 Vid nejlickans hjerta Du låg.	 
	 O vänd till Idéernas rike igen,	 Förgät hvad på Jorden du drömt!	 Än Liljan begråter sin flyktade vän,	 Och Rosa vinkar dig ömt.	 
	 
	 
	 LXXVIII.	 
	 RODNADEN.	 
	 
	 Ett menlöst barn i ängen nyss jag lekte	 Ej störd af smärtors och passioners strid.	 Naturens kyss i vindarne mig smekte	 Och Solen strålade i själen frid.	 
	 Kom så en bildskön Flicka. Rosor prydde	 Dess långa, bruna, silkeslena hår.	 Från skullran ned en högröd mantel flydde	 Och ohöljd svällde liljebarmens vår.	 
	 Hon såg på mig, och underbart mitt hjerta	 Vid hennes blickar darrade och slog.	 En pinsam fröjd, en ljuf, oändlig smärta	 Med dunkla känslors brand min själ betog.	 
	 
	 Hon nämnde mig och våldsamt tändes bloden.	 Hon kysste mig, och sansen mig förgick.	 Ned i den blåa, spegelklara floden	 Stum och förvirrad sänkte jag min blick.	 
	 Då såg jag purpurn mina kinder måla,	 Såg blygselns färg och undrade därpå.	 Re’n aftonstjernan började att stråla	 Och näktergalen sina drillar slå.	 
	 Och blodröd öfver Oceanen glödde	 Den höga Månans underbara ring,	 Och ångorna, dem nattviolen strödde	 Af västanvädret spredos ljuft ikring.	 
	 Då mindes jag min sista dröm i Eden	 Begynnelsen till lifvets svåra dröm,	 Förr’n evigt skild från sällheten och freden	 Jag glömska drack ur tidens dunkla ström.	 
	 I menlös fröjd jag lekte med Guds Änglar	 På himlens plan, tills vid en källas rand,	 Omnickad huldt af rika liljestänglar	 Jag fängslades i sömnens blomsterband.	 
	 Då såg jag, ack! den samma hulda Tärna	 Som nyss mitt hjerta sänkt i känslors haf	 En brudlig natt vi firade så gärna	 Och Tidens sfer hon mig i hemgift gaf.	 
	 
	 Ljuft brände hennes kyssar. Högt slog barmen	 Emot mitt bröst i salig harmoni.	 Ur dvalan väckt jag fåfängt sträckte armen	 Ut efter fostret af min fantasi.	 
	 Då gråtande till Andars Gud jag trädde.	 »Byt,» ropte jag, »o höga Majestät!	 I verklighet den gulldröm nyss mig glädde.	 I annat fall mig evigt drömma lät!»	 
	 Min egen dom jag sagt i dessa orden.	 Från glädjens hem, ur högre kretsars ljus	 Af Ödets arm jag störtades till Jorden,	 Till smärtornas och vansklighetens grus.	 
	 Ack! länge re’n en gäst i stoftets dalar	 Jag har förgätit Väsendet som Är,	 De hvita syskonen i himlens salar	 Och sjelfva straffet, som mig fängslar här.	 
	 Först när den huldas läppar mina rörde,	 När i dess blick jag nöjets eld såg gry,	 Kom jag ihog den skuggbild mig förförde	 Och ångrens purpur glödde på min hy.	 
	 
	 
	 
	 
	 
	 LXXIX.	 
	 IDEALISMEN.	 
	 
	 I lustgården skimrar en källa,	 Af viftande palmer bekransad.	 Kristallisk och lugn är dess yta:	 Med stjernor och diktade himlar	 Mot himlarnes urbild hon ler.	 Här strålar den gyllene Solens	 Förbländande panna tillbaka,	 Här speglar den vandrande Månen	 Sitt bleka olympiska anlet	 I vårens balsamiska natt.	 
	 En blygsam och skälfvande blomma	 Står ensam vid brädden af källan.	 Tyst öfver det härmande Vattnet	 Hon lutar sin daggiga krona	 Och ler mot den nickande skuggan	 I skuggornas dunkla Olymp.	 Till henne från himlarne kommer	 En vänlig, en smekande Västan	 Och kysser den glindrande tåren	 Från purpurbeflammade kinden,	 Och hviskar: »O blomma! hvi sänker	 Du evigt ditt hufvud till Jorden?	 Upp öfver dig skåda! Du vinkas	 Af Ursolens heliga ljus.»	 Dock mäktar ej blomman att lyfta	 
	 
	 Sin tunga, försmäktande krona,	 Nej! blott i sin skugga hon lefver,	 I skuggan på blånande djupet	 Och kan ej i Evighet lära	 Sin varelses gåta förstå.	 
	 Då kommer en hväsande stormvind –	 Bland lustgårdens palmer han brusar;	 Hemskt sväfvar han fram öfver källan	 Och grumlar med ströfvande vingar	 Den speglande vågens kristall.	 Och Solar och himlar försvinna	 För blommans förmörkade öga.	 En känslig Mimosa hon ryser	 Tillsammans – och suckar – och dör.	 
	 
	 
	 LXXX.	 
	 ELEMENTERNA.	 
	 ELDEN.	 
	 
	 Ur Gudomens sköte jag kommen är.	 På gyllne, på fladdrande vingar	 Jag glädtigt i rymden mig svingar	 Och ljuset, det himmelska ljuset åt verldarne bär.	 Het brinner min kind.	 Vildt flammar mitt öga.	 Jag dricker himmelens vind,	 Jag trifves blott i det höga.	 
	 
	 Men Vattnet kom en försåtlig Brud	 Från irrande färden tillbaka.	 »O! unna mig blifva din maka!»	 Så sade den smäktande Tärnan, med gråtande ljud.	 »Gack!» vredgad jag skrek.	 »Mig lämna, o Vatten!	 Jag räds ditt suckande smek	 Du nalkas med döden och natten.»	 
	 Men närmare, närmare Bruden smög	 Förkjust af de gullröda lågor.	 Nu häfde sig barmen i vågor.	 Om brudgummens hals med sjudande armar hon flög.	 Förgäfves jag stred:	 Re’n kyssarne brunno.	 Vi sönko kämpande ned	 Och i ett tillhopa vi runno.	 
	 Och Söner och Döttrar till tusental	 De älskande makarne födde.	 Af rosor ängarne glödde	 Och mörkgröna skogar sig lyfte mot himmelens sal.	 Ren vimlade djur	 I fjällar och dalar:	 Af örnar luftens azur	 Och hafvet plöjdes af hvalar.	 
	 Nu klappar mitt hjerta i jordens barm,	 Men jag blygs för de vekliga banden.	 »Upp!» ropar den lefvande Anden,	 »Af blygsel jag rodnar, jag sväller af ljungande harm.»	 
	 
	 Straxt våldsamt jag gnyr,	 Likt vilda Orkaner,	 Och vreden, den rasande, spyr	 Mot skyarne opp i Volkaner.	 
	 Dock snart skall jag bryta de låga band	 Som vålla min nesliga hvila.	 Snart skall jag segrande ila	 Med själarne åter till himmelens ljusblåa land.	 De odödliga där	 Skall min vinge beskygga.	 Åt Salamandrernas här	 Jag en flammande ljusverld skall bygga.	 
	 
	 
	 VATTNET.	 
	 
	 Se’n Elden före alla tider	 Mig våldsamt ur sitt sköte dref,	 Jag grät tills jag omsider	 Ett Vatten blef.	 
	 Då vände jag med strida vågor	 Tillbaka till min födslostrand.	 Mig kjuste Eldens lågor,	 Hans purpurbrand.	 
	 »O Eld!» jag sade, »mig förunna	 Att störta i ditt sköte ner.	 Ej mina böljor kunna	 Sig hejda mer.	 
	 
	 Re’n länge jag kring rymden sväfvar,	 Än inget stöd den arma mött.	 Jag fryser och jag bäfvar,	 Jag är så trött.	 
	 Ej vill jag delta i din ära,	 Ej ljus, ej skimmer vill jag strö.	 Ett djerfs jag blott begära,	 Hos dig att dö.»	 
	 Min jämmer Elden slutligt rörde,	 En evig Kärleks Son han var.	 Min klagan mildt han hörde	 Med ömma svar.	 
	 Nu är jag Eldens maka vorden	 Men Gudens kärlek mig förtär.	 Den tårbemängda Jorden	 Vår Dotter är.	 
	 
	 
	 LUFTEN.	 
	 
	 Från UrEldens sköte jag utgått har,	 Jag är det gråtande Vattnets Far.	 Förgäfves jag tröstar den sorgsna Mön	 Och hviskar om trånadens himmelska lön.	 Af eviga suckar dess barm dock häfs,	 Af eviga tårar dess stämma quäfs.	 
	 
	 Från himlen jag kommer till Jorden ned,	 Än fridsam och mild, än förfärlig och vred.	 Än våren på lekande vingar jag för	 Än yrande snön öfver fälten strör.	 I dödlige, rysen! Guds härold jag är	 Hans bud ner i lågaste dal jag bär.	 
	 När höstligt jag brusar i granarnes topp	 Och rör de fradgande hafven opp,	 När sakta jag hviskar från asparnes blad	 Och susar bland rosorna, mild och glad,	 Då fylle en rysande kjusning Ert bröst!	 I hören den Evige Gudens röst!	 
	 
	 
	 JORDEN.	 
	 
	 Det sörjande Vattnet min Moder var.	 Med våldsamma qual hon till verlden mig bar.	 Än famnar hon Dottern med trofast arm	 Och ömt henne sluter till svallande barm.	 Likt Modren, af svårmodets dimmor jag höljs,	 Af ständiga tårar mitt anlet sköljs.	 
	 Dock kröner jag pannan med borgar och torn,	 Af ångande Rosor, af böljande korn	 Den grönskande manteln skiftad är,	 Som, virkad af hoppet, så länge jag bär	 Tills, klädd i kärlekens purpurskrud,	 Förmäld jag blifver med himlens Gud.	 
	 
	 Af flammande åtrå min barm nu slår,	 Till Himlen, till Himlen min längtan står.	 Hans Solar, hans Månar, hans blåa fält	 Med namnlös trånad mitt hjerta svällt.	 O! brista ej kärlekens bojor en gång?	 När sjunga dundren vår brölloppssång?	 
	 
	 
	 LXXXI.	 
	 GRAFVEN.	 
	 
	 För grafven jag ej bäfvar.	 Så fridsam kullen är.	 Guds kärlek vänligt sväfvar	 I västanfläktar där.	 Så lugnt i jordens sköte,	 Så gudatrygg man bor,	 Och Solens ljus i möte	 En verld ur natten gror.	 
	 Ej mer af nöden smärtadt,	 Ej gäckadt mer af hopp,	 Det sönderslitna hjertat	 I blommor löses opp.	 Ur Mullen fram de blicka	 Vid västanvädrets sus	 Och daggens tårar dricka	 Och le i dagens ljus.	 
	 
	 Så kroppen hos sin Moder	 I stillhet slumra får,	 Men Anden från sin Broder	 Till Fadren återgår.	 Med Solens gyllne öga	 Kring rymderna han ser	 Och sväfvar från det höga	 I nya vårar ner.	 
	 I gyllne morgonskyar	 Eteriskt han sig klär	 Och evigt sig förnyar,	 Den samma evigt är.	 Han verldar uppstå låter	 Och herrligt strålar Allt	 Ur tusen speglar åter	 Hans skimrande gestalt.	 
	 
	 
	 LXXXII.	 
	 TILL FÖRAKTET.	 
	 
	 Du lön, den verldens sköka ger	 Åt den hon största tölpen ser	 Bland sina tusen kunder vara!	 Du själens rätta pröfningsglöd,	 Som mer än brister, qual och död	 Är fruktad utaf mänskors skara!	 
	 
	 O kalla, mördande Förakt!	 Hvem är Du? i hvad okänd trakt	 Af nattens rike är Du buren?	 Till dunder gör du källans sus,	 Förmörkar Solens klara ljus	 Och andas pest omkring Naturen.	 
	 Ej döda mannens murkna ben,	 Som, lifvade af Månans sken,	 Då nätterna vår Jord bedugga,	 Stå hemskt i grafvens svepning opp,	 Ej alla afgrundsandars tropp	 Förfärar som din blotta skugga.	 
	 Hvad är väl smärtan utan dig?	 Hvad nödens tistelsådda stig	 Och alla Ödets envåldsnycker?	 Ej gisseln quäljer Libyens träl,	 Ej bojan trycker fångens själ,	 Du ensam quäljer och förtrycker.	 
	 Hvar finns en Man på Jordens rund	 Den Dygd och Vishet i förbund	 Mot dina marter kunnat trygga?	 Lugnt hjeltarne i kulregn stå	 Och svage bleknande ändå	 För ditt Medusashufvud rygga.	 
	 Förakt! i skymningen jag hör	 Din röst, lik böljans klang, som dör	 
	 
	 Mot öde klippbevuxna stranden.	 »O Mänskja!» ljuder mildt ditt svar,	 »Från etern jag dig åtföljt har	 En Genius i de mörka landen.	 
	 Hell den som modigt kämpar här!	 Som himlens minne trofast när	 Och vanan af sin hembygds seder.	 Till honom glad jag närmar mig	 Och på en törnbekransad stig	 Till Gud den fromma drömmarn leder.	 
	 När verlden nekar all sin fröjd,	 När från sin låga gudomshöjd	 Ditt offer flärden ses försaka,	 Då kommer jag i tårars glans,	 Prydd af min smäleks marterkrans	 Och vigs på jorden till din maka.	 
	 Aftorka smärtans dagg! var glad!	 I flammors och i vågors bad	 Jag själarne från synden renar.	 Den icke här mig älska kan	 I himmelriket aldrig han	 Ljuft med sitt ursprung sig förenar.»	 
	 
	 
	 
	 
	 
	 LXXXIII.	 
	 TILL TRON.	 
	 
	 Kom himladotter! höga Tro!	 Gör bönens varma suckar möte	 Och sänk din tröst, din gyllne ro	 Ned i mitt öfvergifna sköte!	 
	 Kom uppenbara mig den skatt,	 Hvars saknad gör min dunkla smärta.	 Tänd hoppets fackla i min natt	 Och kärleksflamman i mitt hjerta!	 
	 Den flamma, som af Dig, Vestal!	 Fromt vårdad här i stoftets trakter	 Är starkare än dödens qual,	 Än helfvetets och syndens makter,	 
	 Den eld, som i sin brand förtär	 Hvar jordisk vällust, jordisk plåga	 Och själen mot dess ursprung lär	 Att sina dunkla blickar våga.	 
	 Kom, visa mig försvunna dar	 I Minnets bleka månskensspegel	 Och gör för tanken uppenbar	 Min lefnads himlaburna regel.	 
	 
	 På denna jord, där ondt och godt	 Jag ser i evig blandning strida,	 Hvem är min borgen att ej blott	 Mitt hjerta skapades att lida?	 
	 Att han, som sparfven föda ger	 Och liljorna i silfver kläder,	 Min nöd, min smärta äfven ser,	 Han, Fadren öfver alla Fäder?	 
	 På tidens olycksfulla haf	 Hvars rymder nattligt mörker famnar,	 Hvem lofvar ögonblickets slaf	 Att i en afgrund han ej hamnar?	 
	 Hvem lofvar honom att en gång	 Ur svallet frälst af nödens sjöar	 Han höja skall en glädjesång	 På Edens gröna blomsteröar?	 
	 Hvem, milda Tro, förutan dig?	 För tviflets moln vår pol du renar,	 Ledsagar oss på ljusets stig	 Och med vårt ursprung oss förenar.	 
	 Hell Anden, som med silfverröst	 Du ur hans långa dvala väcker!	 Hell vandrarn, för hvars kyska bröst	 Demanteskölden mildt Du sträcker!	 
	 
	 Ej jordens retelser och hopp	 Från pliktens bana honom föra.	 Ej alla afgrundsandars tropp	 Förmår hans lugna vandring störa.	 
	 Med tankan på sitt fosterland	 Han trygg sin väg till målet drager.	 Förgäfves vinkar nöjets hand	 Förgäfves lockar ärans lager.	 
	 Försonad är hans själ med Gud,	 Med änglarne och kreaturen.	 Glad lyssnar på hans viljas bud	 Den rosenkransade Naturen.	 
	 Hans vän den gyllne Solen är,	 Ljuft mot hans blickar Månen smilar.	 Ej en af stjernehvalfvets här	 Mot honom riktar straffets pilar.	 
	 Lik fläkten af en sommarvind,	 Som skördens gullhaf genombäfvar	 Och kysser Odlarns heta kind,	 Guds kärlek öfver honom sväfvar.	 
	 Förgäfves på hans trygga stig	 Höjs stormens röst och åskan brakar.	 För honom bergen sänka sig,	 Han går på lejon och på drakar.	 
	 
	 Ack! länge nog i tårars dal	 Af ingen vänlig hand ledsagad,	 Ett rof för villor och för qual,	 Jag irrar från min hembygd jagad.	 
	 Se! hvarje himmelsk kraft försvann.	 Min ovän är min egen vilja,	 Och lögnens irrsken jag ej kan	 Från minnets bleka strålar skilja.	 
	 Ryck mig, o Tro, från tviflets brant!	 Allt mörker för din fackla vike!	 Kom! med din nyckel af demant	 Läs porten opp till himmelrike!	 
	 
	 
	 LXXXIV.	 
	 TILL ÖLAND.	 
	 
	 Du täcka Ö, som lik en brud	 Ur Neckens famn i blomsterskrud	 Dig höjer gent mot Smålands tallar	 Och Calmar tusenåra vallar,	 
	 Dig, väna Öland! prisar jag	 I enslig ro vid lutans slag.	 I lönnars skymning stod min vagga	 Vid dina kusters silfverfragga:	 
	 
	 Som barn på dina fält jag sprang,	 Som yngling der den första klang	 Jag slog i säll erotisk yra	 På nöjets rosenkrönta lyra.	 
	 Ja, hell dig, Öland! festligt skön,	 Så blomsterrik, så frisk, så grön.	 Omkring dig nardusångor sväfva,	 Och gyllne ax din mantel väfva.	 
	 Af fiskar en försilfrad här	 Omhvimlar tallöst dina skär.	 I dalen sorgfritt lammet hoppar	 Och biet suger blommans knoppar.	 
	 Ljuft klingar skogens näktergal	 I dina ekar sina qual,	 Och mäktigt susa skaldedrömmar	 I dina björkar, dina strömmar.	 
	 På fälten Elfvor gå i dans	 Och Necken med sin gröna krans,	 Vid aftonstjernans tysta lågor,	 Sin harpa slår i bäckens vågor.	 
	 Ur ättehögens mörka famn	 Sig reser mången stålklädd hamn;	 Och kullarne af drakeld glimma	 I nattens hemskefulla timma.	 
	 
	 I skogens sköte vandraren	 Hör festens sorl med bäfvan än	 Från borgens mossiga ruiner,	 Dem nattens måne hemskt beskiner.	 
	 Måhända, Öland! aldrig mer	 Jag dina parker återser	 Och, kysst af milda ambraväder,	 På dina blommor hänryckt träder.	 
	 Men andens utflygt är ej stängd	 Af floder, berg och öknars längd –	 På diktens lätta purpurvingar	 Till dina bygder han sig svingar.	 
	 Der samlas mythens Gudar än	 Förtroligt kring sin fordna vän	 Och rosenkrönta fantasier	 Omdansa lyrans harmonier:	 
	 Der går mitt hjertas ideal	 I skötet af en fridsam dal, –	 Med rosenhy och svarta lockar	 Hon däjlig går och blommor plockar.	 
	 Der står vår hydda upp igen;	 Af höga lönnar skuggas den,	 Och dufvor, som kring taket fara	 Sin kärlek, kuttrande, förklara.	 
	 
	 Af ljufva sommarväder här	 Den gyllne säden vaggad är.	 Där återljuda starars quäden	 I kronorna af päronträden.	 
	 Här silfverlammen vid en å	 I purpurfärgad väppling gå,	 Och där, med svalkan i sitt sköte,	 En mörkgrön skog gör ögat möte.	 
	 Här vandrar än kring blomsterland,	 I popplars skjul, vid källors rand	 Af liljor prydd och snöhvitt siden,	 Min fordna syster – Samvetsfriden.	 
	 Guds Englar till dess rosenlund	 Nedsväfva än i qvällens stund	 Från månans silfverklot och sjunga	 Julpsalmer för den evigt unga.	 
	 Än ofta i en morgondröm	 Hon nalkas mig, så blid, så öm.	 Likt bäckens sorl i ambradalar	 Ljuft hviskande till mig hon talar:	 
	 »Hvi brottsligt öfvergifva mig?	 Hvi från den lugna blomsterstig	 Där vi i vårdoft vandrat båda,	 Dig störta i begärens våda?	 
	 
	 »Hvad sökte du i andra land?	 Se, för de veka kärleksband,	 Dem jag af liljor spunnit hade,	 I tunga jern dig sjelf du lade.	 
	 »Ack! för en skugga blott af väl	 Du sålde dig till stoftets träl.	 När mig bor sällheten och freden,	 Blott i min hembygd blomstrar Eden.	 
	 »Minns du ej mer försvunna dar?	 Mer skön då vårens mantel var,	 Mer herrlig solens Drott i Öster	 Bröt fram vid skogens fogelröster.	 
	 »Af mina kyssar blef du väckt	 Med dagens första morgonfläkt,	 Söfd i min famn hvar gång då quällen	 Såg, stjernbekransad, ner på tjällen.	 
	 »Bedragne hör! den krans jag är	 Som segraren vid målet bär,	 Jag är den drömda älskarinna,	 Den hvarje yngling söker vinna.	 
	 »Ej sagans mening du förstod.	 I vansklighetens dunkla flod,	 Ur helgedomen, du dig sänkte;	 Hvad när dig var, du fjerran tänkte.	 
	 
	 »Upp nu, o sorgsne Riddare!	 Försvunnen är din älskade.	 I berget sitter hon bedröfvad	 Af en fientlig jätte röfvad.	 
	 »Månghöfdad, klädd i fasans prakt	 Kring häcktet Tidens orm sig lagt.	 Fem lömska sinnen, sju metaller	 Omspeja vaktande dess galler.	 
	 »Upp, och din brud förlossa då!	 Tag dygdens helga brynja på,	 Låt korsets sköld från skuldran klinga!	 Upp och dämonerna betvinga!	 
	 »Än sakta hviskar jag ditt namn,	 Än kärligt öppnar jag min famn.	 Hell dig! – Om åter min du blifver,	 En himmel jag i hemgift gifver.»	 
	 
	 
	 LXXXV.	 
	 VINTERMORGONEN.	 
	 
	 Det stora bloss, som föder Tidehvarfven	 Bland purpurmoln i Öster ljungar opp.	 Ack! stum är lärkan. Blott den glada sparfven	 Sin hälsning klingar i en sköflad topp.	 
	 
	 Ej Sefir mer i blomsterdalen leker	 Med Floras lockar, skämtande och mild.	 Ej vårens fjäril purpurblomman smeker	 Och flodens våg ej härmar Rosens bild.	 
	 Doft suckar böljan inom isens galler.	 Ur dunkelt fjerran trånande hon ser	 Mot Ljuset opp, och trädets skugga faller	 På gräsets bleka öfverlefvor ner.	 
	 O vandrare! lyft blicken mot det höga	 Se! himlen lika blå på bergen står	 Och lika klart i Solens gyllne öga	 Än löftet flammar om en himmelsk vår.	 
	 Ej blomstra än det nya Edens dalar,	 Men gläd Dig, Själ! dess rosentid är när.	 Guds egen kärlek i ditt inre talar	 Och trånan sjelf din sällhets borgen är.	 
	 
	 
	 LXXXVI.	 
	 HIMMELEN.	 
	 
	 Obelönadt skådar inget öga,	 Suckar inget bröst mot himlen opp.	 Lif och salighet ifrån det höga	 Genomströmma verldens stora kropp.	 
	 
	 Vattnets bojor smälta för de blickar	 Vårens Sol ur Vädurns portar skickar	 Och förlossad tågar blomstrens släkt	 Fram ur mullen vid Zefirens fläkt.	 
	 Eterns glädje lärkans hjerta fyller,	 Där på änglalätta vingars par,	 Öfver berg, dem morgonen förgyller,	 Öfver molnen sjungande hon far.	 Aftonstjernan eldar näktergalen.	 Lekande, för nymferna i dalen	 Sjunger han i sänkta toners gång	 Den astraliska Naturens sång.	 
	 Himlens kärlek spänner Örnens vingar,	 Lifvar myggan där i quällens sken	 Med en tallös syskonhär hon svingar	 Glad i dans kring blomstersmyckad ren.	 Säj! hvad kyssar svalka Rosens brånad?	 Säj, hvad tårar stilla Liljans trånad?	 Endast himlens kyssar – tårar blott	 Ur en källa af oändligt godt.	 
	 Irrande bland nattgestalters vimmel,	 Stängd af Tiden i dess häkte in,	 Äger Anden ensam ej en himmel? –	 Alla kroppar äga likväl sin.	 Stråla ej i skärare azurer	 Andra Solar, andra stjernnaturer?	 Eller ljuger rösten i vår själ	 Om en hembygd och ett evigt väl?	 
	 
	 
	 
	 
	 
	 LXXXVII.	 
	 KYRKANS DÖTTRAR.	 
	 
	 Sex döttrar Kyrkan åt sin brudgum föder.	 Förmälde ljuft med lika många bröder,	 I Ljusets rymd, för stoftets blickar döljd,	 De sluta saliga Äoners följd.	 
	 Tron är den första. Himlens azur målar	 Dess rika slöja, som af stjernor prålar,	 Och evigt vänd från lägre verldars grus	 Dess örnblick söker Andesolens ljus.	 
	 Mildt på en stjernros, under palmer bruten	 Vid lifvets elf, i knoppens band än sluten,	 Ser andra Systern, Hoppets väna Mö,	 Af purpurblommor krönt om pannans snö.	 
	 Och Kärlek, kärlek sig den tredje kallar.	 Af himmelsk eld den kyska barmen svallar	 Och änglatårars dagg beströmmar sällt	 Från ögats himmel kindens rosenfält.	 
	 Rent samvete så nämner sig den fjerde.	 Ej dårligt kjusad af sitt eget värde,	 Ej bäfvande för vittnens blick hon ser	 Med gudafröjd i liljebarmen ner.	 
	 
	 Den femte jungfrun är lycksaligheten.	 Hell Er som af dess namn mysteren veten!	 Ett gyllne frukthorn på sin arm hon bär	 Och krönt af Edens ax dess hjessa är.	 
	 Af stjernor kransad Visheten omsider	 Kring Pleroma sin skära ljusglans sprider,	 Åskådande vid Kerubsharpors ljud	 I evigheters evigheter Gud.	 
	 
	 
	 LXXXVIII.	 
	 LÄNGTAN.	 
	 
	 Jesus! Jesus! suckar detta hjerta,	 Tryckt, förkrossadt, dignande af smärta,	 Tärdt af lifvets saknader och qual –	 Jesus, Jesus! svara berg och dal.	 
	 Honom blott jag söker i Naturen.	 Se! hans kärlek strålar i azuren	 Mildt från nattens silfverstjernor ner.	 Tårbestänkt i sipporna den ler.	 
	 Döende i quällens Sol han skickar	 Ömhetens och tröstens hulda blickar,	 Står ånyo med förklarad kropp,	 Lefvande i morgonsolen opp.	 
	 
	 Han i skuggan till sitt bröst mig sluter.	 I fiolen han sin anda gjuter	 Och i daggens spridda silfverflod	 Måla sig hans tårar och hans blod.	 
	 Säj, o Verld! hvar skall jag finna HERran?	 Mig så nära är han dock så fjerran.	 Ej hans skugga blott i tidens elf,	 Honom vill jag finna, honom sjelf.	 
	 O! hvar blomstrar i hans armar friden?	 Slumrar Du måhända midnattstiden,	 Goda Herde! vid olivens stam?	 Går bland dalens hjord Guds rena lam?	 
	 Öfverallt hans milda röst mig kallar,	 Där bland liljor källans jaspis svallar,	 Där i ängens nardusrika vår	 Susande den gamla eken står.	 
	 Hvart jag hastar är han mig till möte.	 Högst på berget, djupt i däldens sköte,	 Sträcker han sin kärleksrika famn,	 Hviskar, Edens fläktar likt, mitt namn.	 
	 Hviska ömt att synden är förlåten.	 Kyss från själens bleka kinder gråten	 Och Naturens stora harpa bjud	 Festligt sjunga Christus och hans Brud.	 
	 
	 
	 
	 
	 
	 LXXXIX.	 
	 SONNETTER.	 
	 I.	 
	 
	 En evig oro själen mystiskt plågar	 Så länge än för grusets fröjd hon brinner	 Och för Äonen, som dess jordlif spinner,	 Af suckar ammad offerelden lågar.	 
	 Men knappt hon sansas och försaka vågar	 Ett diktadt godt, hvars bländverk dock försvinner,	 Förrän hvad sannt och evigt är hon vinner,	 Hvad hjertats dolda saknad efterfrågar.	 
	 Med Guds tillsamman flyter hennes vilja	 Och får i arf hans rikes herrligheter	 För Jordens låga rosor och metaller.	 
	 Ej Tid och Rum, ej Väldigheter skilja	 Den höga från sin lott i himlens eter	 Och aldrig gudalifvets blomma faller.	 
	 
	 
	 
	 II.	 
	 
	 Ej något mättar själens eldbegär	 Af allt hvad Tidens grymma makter skänka.	 För hennes blickar andra kronor blänka,	 Ett annat mål bestämdt för henne är.	 
	 Hvad henne ljuft med känslor fylla plär,	 I milda glädjedrömmar henne sänka,	 Ett jordiskt sinne mäktar det ej tänka,	 Ett dödligt öga det ej skåda lär.	 
	 Ett vilddjurshem är denna verld, en öcken.	 Ur korsets skygd hon lyfter glad sin blick	 Högt öfver vintergatans ljusa töcken.	 
	 O! att hon snabba dufvovingar fick!	 Nog vet hon arken dit hon flyga ville	 Ur flodens svall, i forna syskons gille.	 
	 
	 
	 III.	 
	 
	 O Jordens kärlek! länge nog mitt bröst	 Du gäckat har med veka rosendrömmar.	 Het nu min tår på vissna blomster strömmar	 Och inga frukter mogna i min höst.	 
	 
	 Dock kallar mig från stjernorna en röst,	 Röst af en vän, som evigt för mig ömmar.	 En Ängel fattar smärtans dunkla tömmar	 Och herrligt morgonrodnar korsets tröst.	 
	 Till smärtors lif af tårars bittra vatten	 Och Andens dödssuck här vi födde bli,	 Hemskt parade med bojorna och natten.	 
	 Men hvilken fröjd då anden, säll och fri,	 Stänkt af försoningsblodet åter väckes	 Och öfver stjernorna hans eldflykt sträckes!	 
	 
	 
	 IV.	 
	 TYSTNADEN.	 
	 
	 O Du som, född ur Intets underbara	 Fördolda famn, af yngre säd ej stammar,	 Du som ur hvilans stilla rosenkammar	 Såg Dagens Konung första gången fara!	 
	 Portvakterska i gudaborgen klara!	 Osynliga Vestal, som trofast ammar	 Den himlaeld i hjertats mörker flammar,	 Det ljus som ensamt allt kan uppenbara!	 
	 
	 Kom, tystnad, kom! med dunkelblåa vingar	 Mig öfverhölj och näps de fräcka ljuden,	 Som våga själens helga sabbat störa!	 
	 Kom! i Din famn på gyllne moln Du bringar	 Den efterlängtade till himlabruden	 Och glada brölloppschorer sällskap göra.	 
	 
	 
	 V.	 
	 MÅNEN.	 
	 
	 O aningens och Minnets bleka stjerna,	 Du i hvars sken, i nattens dunkla timma,	 Vårt hjertas blyga Idealer simma,	 Vid näktergalars melodi så gärna!	 
	 O tankens ljus! o magiska lanterna!	 Gjut rikare ur skyn din midnattsstrimma	 Och själen lyft ur jordens låga dimma	 Upp till den höjd, dit känslorna sig ärna!	 
	 Skön ur din ring Amanda fordom lyste.	 Mild som en Ängel, blek af salig kjusning,	 Hon medlidsamt från nöjets himlar myste.	 
	 
	 Mitt forna Sjelf från dig nu strålar åter.	 Tyst hviskar det med löfvens aftonsusning	 Och pärlors dagg på markens liljor gråter.	 
	 
	 
	 XC.	 
	 SJÄLENS HIMLAFÄRD.	 
	 EFTER NAZARÄERNES HELIGA BOK.	 
	 
	 Hell dig, o Själ! som re’n på änglavingar	 Ur jordens grus dig höjt, ur midnattsmörkret,	 Der, vid materiens dunkla modersbröst,	 Blott kropparne och djuren näring suga.	 Lycksalig du, som oskadd genomvandrat	 De skumma fält, der af försåtets snaror	 Du omhvärfd var! – Hell dig, som flyttat upp	 Ur röfvarkulans djup, ur nattherberget,	 Der lasternas och öfverdådets söner,	 Kring bägaren, i jovialisk yra,	 Fräckt höjde brottets gälla segersång.	 Ja, hell dig, hell dig, som de verldar lemnat,	 Der sju planeter med demantespiror,	 Bland rop och tårar, grymt sitt välde öfva,	 Der afund herrskar och en blodig tvedrägt,	 Der sorgerna och saknaderna bo.	 Ack! ingen, ingen himmelsk vän dernere	 Förband de sår, dem väktarne i staden,	 Hvar tårfull morgon och hvar dyster afton,	 Guds fallna dotter! vredgade dig slogo.	 
	 
	 Ack! ingen, ingen sträckte för ditt hjerta	 Mot ödets pilar en gudomlig sköld.	 Statt upp, o Själ! på nya vingar sväfva,	 Likt vårens fjäril, upp mot kända rymden,	 Ditt fosterland, din fordna sälla boning,	 Der fridens änglahär dig festligt vinkar	 Med segerkronan och med ljusets drägt.	 Bestig din thron, af ärans gloria kransad,	 Den gyllne thron, som lifvet dig beredde.	 Vid svallet här af evighetens floder,	 Hvars silfver ändlöst under palmer brusar,	 Med änglarna, din brödraätt,	 Äonerna i dagars tal besegra.	 Glöm hvad på Jorden dina sinnen dårat,	 Hvad vanans trolleri dig gjorde drägligt.	 Glöm verldens kärlek, som, af vallmo smyckad,	 Vid tidens Lethe dig i famnen slutit.	 Se med förakt i stoftets dalar ned.	 Ty medan suckande ännu du dvaldes	 Djupt i den låga, molnbetäckta verlden	 Förföljdes du af zodiakens stjernor	 Och af de sju planeternas demoner.	 Hvar nyfödd glädje till dess fordna intet	 De återförde i sitt vreda kretslopp,	 Förbrännande, med afundsjuka strålar,	 Hvar nyfödd ros, som med balsamiskt doft	 Skönt blomstrade i djupet af din öcken.	 
	 Hör Lifvets röst. Melodiskt så det sjunger	 Till milda Serafsharpor. Ej det lifvet	 Som sjelf en skugga hemskt bland skuggor famlar	 Och glömskans dryck ur Tidens Jordan dricker	 
	 
	 Nej detta lif hvars rosenkrönta barn	 I purpurblomman af en ständig vår	 Kring Evighetens salar tallöst vimla.	 Hör Lifvets röst! Så sjunger det en brudsång	 Om sig och om den lycklige, som vann	 En tillflykt i den rena Zoes sköte:	 
	 »Jag lemnade mitt guldpalats i ethern,	 Och härlig uppgick, som en morgonrodnad,	 I själarnas förvaringsrum min glans.	 Som lärkorna mot Solens morgonblickar,	 I vårens moln, vid hymners samljud, sväfva,	 Så väcktes själarne af mina strålar	 Till lif och fröjd, och sjelfva afgrundsöcknen	 Brann af mitt återsken i rosenljus.	 Då såg jag en ibland de fångnas skara,	 I bojor smidd och badande i tårar	 Han hjälplös låg och bad med qvalets röst,	 Att lifvets port jag honom öppna ville.	 Jag svarade: hur skall jag bland de tusen	 Blott rädda dig? blott dig bland myriader?	 Fräls, ropte han, mig lönen tillsagd är;	 Med lifvets stämpel vandringen mig tecknat.	 Ur häktets mörker har jag friköpt fången,	 Med bröd jag rikligt mättade den arma,	 Och tröstade den sjuka i hans plågor.	 Betalt, jag svarte, är din lösepenning.	 Ur nattens verldar kom till dagens land!	 
	 Statt upp, o Själ! grymt af materien fängslad,	 I djupet störtad ned, af verlden fängslad,	 Nedstörtad i materiens famn, statt upp!	 
	 
	 Statt upp, o Själ! från villor och phantomer	 Mot lifvets glada borg, mot glansens rike	 Ditt dunkla öga och ditt anlet höj!	 Se med förakt på verldens riken neder!	 Stoft är dess guld, dess blanka ädelstenar,	 Och icke ljuset, endast ljusets skugga,	 Ett brokigt färgspel bildar all dess prakt.	 Se dessa hemska, blodiga planeter,	 Som flytta gränsorna emellan folken,	 Och krigets brand med sina facklor nära,	 Se denna eldflod, som Vulkaner spruta	 Mot skyn. Se dessa flämtande kometer,	 Som svänga straffets blodbestänkta gissel	 I ryslig dans på fästets azurban.	 O hvilken kamp! se hvilket berg sig hvälfver	 Högt öfver dig! En stjernbevakad järnmur	 Dig utestänger från de sällas land.	 Följ mig, o Själ! en dunkel ocean	 Ett nattligt haf du måste öfverfara,	 Men paradiset blomstrar där bortom.	 Följ endast mig. Beskyddad av min sköld	 Ej stjernors här, ej vredgade kometer	 Du frukta må. I trotts af deras harm	 Du vid min hand skall lyckligt målet hinna.	 Slit blott de band, som fängsla dig vid Jorden.	 Kom i min famn. Till ljusets fosterbygd	 Jag vill dig föra, jag, det rena Lifvet.»	 
	 
	 
	 
	 XCI.	 
	 ELEGI.	 
	 
	 Se, nöjets lampor flämta opp och slockna	 Likt stjernorna, när morgonrodnans blickar	 I Öster pråla. Verkligheten tänder	 Sin stränga fackla i min skymning opp.	 Hvad ser jag där? Blott spår af forna fröjder,	 Blott hamnar af ett flyktadt lif, som gyckla	 Likt hemska irrbloss kring begrafningsplatser.	 Ack! tömd är nöjets bägare. Förspridde	 Och vissnade jag ser de kransar ligga,	 Dem förr i diktens nardusrika lundar,	 Af rosor, myrten och af hyacinther,	 I menlös ro jag med Kamenan knutit	 Och krossad hvilar kärlekens teorb.	 Med tårar fåfängt kallar jag tillbaka	 De unga hopp, de gyllne fantasier,	 Som förr kring glädjens helga altar svängde	 Vid strängars ljud sin klara fackeldans.	 I molnens rymder ser jag dem försvinna,	 Likt rädda dufvor, som vid jägarns eldskott,	 I luften höja sig på silfvervingar,	 Likt rosendrömmar om försvunna tider,	 Som fly vid dagens första purpurblickar	 Från fångens tinningar i häktets natt.	 Allena är jag. Ångrens mulna Genius,	 Med dödsblek hy, i tårefloder badad.	 Mig ensam sällskap gör, och Minnets svanor	 
	 
	 I aftonglansen dofva sånger höja	 Vid stränderna af Tidens Ocean.	 
	 Hvar är du, Hopp? o drömda gyllne framtid!	 Hvad är du vorden? Lik ett askgrått töcken	 Vid Cyprias sken, af höstens ängar födt,	 Du ligger för min blick, ett formlöst kaos.	 Ej Jorden har en njutning mer att skänka,	 Ej gryr i Tidens sköte min förlossning.	 Förgäfves tömma hundra vårar åter	 För mina fötter sina rosenkorgar,	 Ej doftar sällhetsblomman mer för mig.	 Fast ett oändligt tal af morgonsolar	 Ur natten väcka mina trötta sinnen	 Och långa år af kretsande planeter	 Mig tallöst skänkas, skall dock aldrig glädjens	 Hesperiskt sköna gudomsfrugt mig vinka	 I mognad prakt, i gullröd sommarglans.	 Dock snart ur hafvet dödens moln sig höjer,	 Af åskor tungt, af svarta ilar jagadt:	 En magisk hand på himlens blåa förlåt,	 Som förr på muren vid Belsazzars högtid,	 Min dödsdom skrifver och från underjorden	 Ur Solens ljus mig dofva sånger bjuda	 Till skuggornas församling vänligt ned.	 
	 O! innan stum och rysande jag träder	 I evighetens stilla dalar neder,	 Hvar finns en ort att ångrens tårar gjuta?	 Till fridens Tempel, o, hvar skall jag söka	 Den Vestibul, där hvarje jordisk kärlek	 
	 
	 Afklädes mig? den klara silfverkälla,	 Där själen renad från dess purpurfläckar	 I dristig flykt sig höja kan till Gud?	 Hvem nalkas där i oskuldshvita kläder	 Så tyst i natten? Bönens Genius nalkas,	 Och räcker mig sin liljehand och leder	 Till korsets dystra paradis min gång.	 Ej Cyprias dufvor kyssas i de lundar	 Af höga palmer, cedrar och cypresser,	 Som tonfullt susa kring försoningshöjden.	 Blott Filomela klingar där förlåten	 Vid Månans kyska ljus sin gudadröm.	 Af bleka stjernor krönt mot himlahvalfvet	 Sig korset höjer segrande i natten	 Och breder kärleksrika vingars skugga	 Från morgonens till nedergångens land.	 Tillbedjande, med knäppta händer, vandra	 Guds Änglar på rubinbesådda kullen	 Och purpurbäckar sorla vid dess fot,	 Där själarne sin törst oändligt släcka.	 Ej verldens gny till dessa parker hinner.	 Ur flärdens kretsar ingen dit förirrar	 Sin rädda gång. Blott Öknens peligrim	 Nedsjunker där, att morgonrodnan bida.	 Här äfven jag, i böner och i sånger	 Vill hänryckt nattens dunkla stund förjaga.	 O hviska, harpa! doft i natten hviska	 Mitt hjertas plågor och mitt hjertas hopp.	 
	 
	 
	 En eld är smärtan. Mäktigt hon förvandlar	 I rök vårt hjertas älskade Idoler	 
	 
	 Och själarne i flammors bad hon renar	 Till eterns lätta salamanderlif.	 Fly måste Venus, den af svanor dragna,	 Violbekrönta, lekande Gudinnan,	 Begärets Moder, fly den falska Solgud,	 Som harpan slår i Pindens lagerskogar	 Och han, som klädd i panterhuden, flätar	 En krans af drufvor åt de långa håren.	 Fly måste diktens alla Gudamakter,	 Mångfalden för det Eviga, det Ena,	 Där helgelsens och korsets Ord predikas,	 Där blod och tårar mystiskt Gud försona	 Och Jesus thronar i Serafers chor.	 Ej nöjets bana, labyrintiskt slingrad	 Kring rosenfält och glada myrtenlundar	 Oss för till ljusets helga rike åter,	 Försakelsen och striderna och döden	 Allena höja oss från jordens grus.	 Det yttre lifvets rosor måste falla	 Om paradiset innanför skall blomstra:	 I natt förvandlas måste Tidens Solar	 Förr’n Evighetens gyllne stjernor lysa	 Och morgonrodnaden af högre verldar	 Nedtränger segrande i lifvets natt.	 Likt ljumma vårregn amma qualets tårar	 Den gudaplanta, som i oss förborgas	 Och blott med känslor af en namnlös plåga	 Ur Själens dunkla moderssköte födes	 Det gyllne Ord, som himlen nedlagt där.	 
	 Tung är den kedja, som vid gruset fängslar	 Vår Andes drift. Ej trifves dygdens blomma	 
	 
	 Uti det kalla jordiska klimatet.	 I osedt fjerran strålar hennes Sol,	 I Eden susa hennes Västanväder.	 Vild är den öcken, som oss innesluter.	 Planeternas och zodiakens Änglar	 Med skarpa svärd den stora cirkus vakta	 Där själen kämpar med en här af vilddjur.	 Hvem öppnar oss en utgång? o, hvem gifver	 De forna vingarne åt oss igen?	 Ha! kyssa vi ej sjelfve våra bojor,	 Och drömma vi om frihet ens och eter?	 Af bistre stjernor lyste in i lifvet	 Från vaggan ren vi se de väsenlösa	 Objekterna i regnbågsskimmer gyckla	 Inom den krets där Ödets hand oss fängslar:	 Med ständigt nya villor de oss dåra	 Och skymma andeverldens scener bort.	 Ur Tidens elf med gudlös törst vi drucko	 Letäisk glömska af det högre lifvet.	 En Midgårdsorm sig lägrat kring vår boning,	 I cirkellineer kring materiens former	 Oändlighetens bilder, tankens strålar	 I vek förtrollning, smäktande, sig böja	 Och rikt med vansklighetens mjöd oss mättar	 Den sublunariska Naturens bröst.	 
	 O Du som hängde, prydd af törnets krona	 I rosenröd försoningsskrud på korset,	 Hvem, Medlare! förutan dig allena	 Kan åter öppna Edens gyllne portar	 Och ur materiens töckensvepta riken	 På nytt oss föra i triumf till Gud?	 
	 
	 Försonande Du steg i gruset neder.	 Ej verldens ondska kufvade din kärlek	 Ej Hyles makt, ej stjernornas Äoner,	 Ej jordens retelser, ej jordens qual.	 Högt öfver Ödets stjernbesådda himlar	 Du återvände segrande till Fadren	 Och öppnande för fångarne en utgång,	 Det stora fängelset du fånget tog.	 
	 O! innan ur den solbeglänsta verlden,	 Den hafvets svall, den zodiaken famnar	 I evig landsflykt Ödena mig drifva,	 Gif att med dig för hvarje jordisk vällust	 Jag redan dött; att hvarje magiskt band,	 Som quäljande mig fängslar än vid stoftet,	 Jag slitit har och fri på morgonstrålar	 Får höja mig till ljusets fosterland.	 
	 
	 
	 XCII.	 
	 
	 Mig fostrade, i nardusrika ängar	 Där källans silfver mellan purpurblomster	 Elysiskt flöt, en bild af änglalifvet,	 Och själens typer himmelsblåa fjärlar	 Sig dansande åt sin förvandling gladde	 Mig fostrade i obekanta lundar	 Ljusalfer opp. Vid aftonrodnans skimmer	 Till eolsharpor hviskande de sjöngo	 Med lånta toner från en sjunken fornverld	 
	 
	 Om Ljusets Drott, om liljorna och Korset,	 Om Gud och etern mången andesång.	 O glada tid! Guds strålande Idéer	 Blott sedde af det oskuldsfulla ögat	 I fästets stjernor och i dalens blommor	 Ljuft logo då min aning där emot.	 Men ingen själ än steg från glansens rike	 I Tidens skumma Plutossalar neder	 Som ej drack glömska ur den skumma Lete	 Hvars böljor flyta mellan vallmofälten.	 Jag äfven drack. Så osedt fjerran sjönko	 I blodigt Vester mina barndomshimlar	 Och på den nya hemisfer som uppgick	 Verldsfurstens stjernor, hotande och vreda	 Framblixtrade med spiror af demant.	 Allt var förglömdt – dock rasade i själen	 Ett mystiskt qual, den sjukes drömmar likt.	 
	 Då framsteg du omsider, Nordens Quinna!	 I ljusa lockars gulltiar, med händer	 Af oskuld varma, steg du rosensmyckad	 En himmelsk gåta för min aning opp.	 O ljufva anblick! Lik en gyllne stjernbild	 Du genomstrålade mitt ödes mörker	 Och minnen från en närbesläktad himmel	 Olympiskt grydde med ditt blåa öga.	 Då flöt min känsla i melodisk sång,	 Och lyran sjelfmant klingade din ära.	 Dock länge länge ej min tanke hann	 Till gåtans ord. Af fenomenets glans	 Mitt öga dårades och såg ej själen	 
	 
	 Som dvaldes inom den, en Amor lik	 Bland unga rosor gömd på Cyperns stränder.	 Då var jag osäll, ty hur grymt att tro	 På skenets verklighet, att irrbloss jaga!	 Så minnets nykterhet och glömskans rus	 Beständigt stridde i mitt qualda hjerta	 Tills minnet segrade och från den höjd	 Dit i triumf mig tankens vingar buro	 Jag fosterbygdens väna morgon såg	 Ur fjerran himlar le som morgonrodnad.	 Åt Sanningen jag helgar nu min röst.	 En tonrik svan mot ljusets klara himlar	 Ur diktens skuggverld dristigt nu jag far.	 Från Nilens strand där i ett gyllne Memfis	 För nattliga Idoler offret glöder	 Min pilgrimsfärd jag med de trogna gör	 Bort till den kyska eviga Jordanen	 Som vattnar eviga Ideers land.	 Bort falska purpurros. Till andra blomster	 Min Psyche längtar. Stänkt af himlens tårar	 Af ljusets rena andeläppar kysst,	 Står klädd i oskuld hennes silfverlilja.	 Bort falska lager, som en diktad Solgud	 Om gyllne lockar skimrande bekransar!	 Den palm allena som på Tabor susar	 Magnetiskt drar mitt hjertas ärelust.	 Ej hopens bifall dårligt jag begär	 Ej smicker, ej förakt, mitt steg förvirra	 Från Sanningens och dygdens lugna stig.	 Hvar hemlig önskan skall jag uppfylld föra,	 Som vunnen anse lifvets hårda kamp	 Blott Sanningens bekännare mig räkna	 
	 
	 Till Ljusets Kyrka, till sitt helga samfund.	 Lugn skall jag sofva då i Jordens sköt	 Och vaktande för kommande Äoner	 För Edens vår den sjunkna lifvets frö	 Guds kärlek susa öfver blomsterkullen.	 
	 
	 
	 XCIII.	 
	 
	 Än blomstrar hjertats vår. Guds änglar, som i dalen,	 Där under lönnars hvalf min barndoms hydda stod,	 Nedsväfvade till mig och räckte gullpokalen,	 Af Edens maydagg fylld, af himladrufvors blod,	 Trotts alla skiften än de finna mig densamma.	 Ren, vårdar än min själ, en blyg Vestal, sin flamma.	 
	 I landsflykt Psyche far kring verldens nakna öcken.	 En gång, i fridens dal, sin älskare hon såg.	 Bland dunkla irrbloss nu och gullbeglänsta töcken	 Hon famlar tvekande, med evigt gäckad håg.	 Den kärlek blott är sann, som brann i barnets hjerta.	 Dold följer han vårt spår, i vällust och i smärta.	 
	 Men hvilar nattens flor kring tårbegjutna dalar,	 Men strålar Månens blick på dunkla runor ner,	 Vid kaprifoliers doft och sång af näktergalar,	 Ur molnet skymtar då vår Genius fram och ler.	 Lungt andas då vårt bröst, af glädje ögat gråter,	 Ty öppen hyddan står i lönnars skymning åter.	 
	 
	 Tag leende emot, o Vårdare och Fader!	 Den liljekrans jag nyss bland helgongrafvar knöt.	 O hör min harpas ljud. Bland änglars myriader	 Hon högre klinga skall i helgedomens sköt,	 Där själen jublande sin kärlek återfinner,	 Och Korset, rosenkrönt, i Ljusets gloria brinner.	 
	 
	 
	 XCIV.	 
	 
	 Förundras icke om Poeten skrifver	 En lång Prolog till denna korta dikten.	 Hvar läglighet som Ödet honom bjuder	 Att för en älskad Mänsklighet få blotta	 Sitt hjertas djup att för de helgas samfund	 De ädle själar dem hans aning ser	 Förströdde här och där kring jordens yta	 Få Andens dolda tankar uppenbara	 Är honom kärt. O! kallen det ej brott,	 O kallen det, med annat ord, ej svaghet.	 Brott må det vara att af kärlek brinna	 För detta lif, som långt från ljusets rymder,	 Guds Söner, Solarnes regenter fordom,	 Tungt släpa i ett stjernbevakadt grus.	 Brott är det icke, är ej svaghet ens	 Att älska detta lif som dygdens vänner	 I Ljusets och Ideernas gemenskap	 Lungt lefva med hvarann, förmildrande	 Landsflyktens qual med Fosterbygdens minnen.	 
	 
	 Ej gifs ett samfund som bestånd kan äga	 Förutan guld. Guld är det ord som löser	 Af mänsklighetens fenomener gåtan.	 Dock samma guld i Anderikets kretsar	 Och i materiens dunkla verld ej gäller.	 Det senare af stoftets trälar hämtas	 [Vid] facklors ljus ur Demiurgens skakter,	 Det förra mognas under högre poler	 Af Lifvets Sol och Christus är den klippa	 Det oförgängliga metalleträdet	 Som denna frukt i seklers sekler bär.	 Åt hvar och en som hyllar dygdens spira.	 
	 Men guldet blott ej skiljer oss emellan	 Det gifs så många ting i denna verlden	 Nödvändiga för oss och dock för små	 Att mätte bli af denna stora måttstock.	 Ett skiljemynt fördenskull vi behöfva	 Och detta skiljemynt är hvar och en	 Individus begrepp om rätt och sanning.	 Af denna orsak träder jag också	 I dagen fram med mina kopparslantar	 Att kärlekens delaktighet mig köpa	 Bland Ljusets Söner ty i deras krets	 Är himlasanningen det rätta guldet	 Och kärlek är det bröd hvaraf de lefva.	 
	 Skön himmelsk skön den synden måste vara	 Som från en höjd där lifvets myriader	 Mot AndeSolen jublande sig vända	 
	 
	 Nedlockade i jordens dimmor själen	 Guds egen brud, de glänsande Serafers	 Medspelarinna, och på glorians prakt	 Dess hufvud tvang att bära marterkronan.	 Vet utomdess att ingen skönhet lyser	 Här i den molnbetäckta jordens himmel	 Med eget ljus. Hvad här ditt öga kjusar	 Ett lånadt skimmer är från bättre verldar,	 En Måne blott, som växlande och kall	 Sitt värde borgar från den Sol vi sakna.	 Väl Skönheten det godas stämpel är	 Men bor väl Skönheten i jordens töcken?	 
	 Så tänkte jag och diktens spegel höll	 För mänskjohjertats stormande passioner	 Väl vetande att blott i diktens spegel	 Sig tingen måla i sin urgestalt.	 Då såg jag, ack! ett älskvärdt barn. Dess linda	 Bar hoppets färg, af hvita liljor skiftad,	 Och slumrande på rosors bädd det låg,	 Af stjernorna och Månen ljuft bestrålad.	 Ett himmelskt löje bodde på dess läppar	 Likt rosens löje när ur purpurknoppen	 Mot fjärilns dans, på vårens dag hon blickar.	 Tillbedjande, jag fästade min blick	 På änglabarnet. Kärlek jag det nämnde	 Ej vetande att i en högre sfer	 Det kallas synd af himlens ljusa helgon.	 
	 Synd hör jag någon ropa. Är då synden	 Ursprungligt skön? Väl hölja mörkrets änglar	 
	 
	 I ljusets granna Irismantel ofta	 Sin dunkla kropp och mänskjorna förföra,	 Men månne Sanningen dem sköne målar.	 Väl prålar mången giftig nardusblomma	 I färgors prakt, som barnens sinnen fängsla,	 Den Vise flyr dem. Deras signaturer	 förkunna döden. Så på Ajasblomman	 Med tydlig skrift står jämmerropet teknadt,	 Så känner man af midnattsmörka fläckar	 På kronans blad sömngifvande papavern.	 Är nu det onda i sitt ursprung skönt	 Hvad skilnad då på ondt och godt– hvad stjerna	 Skall leda oss igenom lifvets mörker	 Till helgonen och Gud? Hvi föddes vi	 Ej blinda då? hvi slöje vi ej sjelfve	 Med bindeln då vår syn och öfverlåte	 Vår ledning åt en slump. O frågare!	 
	 Men höjer sig en annan röst. Om Synden	 Är skön i vaggan hvarför oss den visa	 I vaggan då? Som ena blosset tänder	 Sin flamma vid ett annat bloss, så föder	 Åskådandet begärets grymma brand.	 Se först du måste, känna se’n och sakna.	 Af skönhetens Gudinna Amor alstras	 Och blott för himlarne är gossen blind.	 Ej Ormens list förmådde Evas hjerta	 Guds och Förnuftets bud att öfverträda.	 Hon äpplet såg att det var skönt och detta	 Kom hennes hand att dödens frukter bryta.	 Så händer än i dag. Ej sinnligheten	 
	 
	 Som sinlighet allena kan förföra	 Ett menlöst bröst och gäckande förjaga	 Det fromma hjertat ur sitt paradis.	 En larf af skönhet först hon måste bära	 En yppig krona af behagens liljor	 Förr’n dygdens vägar hon förvirra kan.	 I pärlsatt guld i rosenzirad kalk	 Hon måste dödens skarpa gift oss räcka.	 Om lyckligt frigjord af en himmelsk luta	 Mot Lifvets rike och det glada ljuset	 Ur Tidens Orkus Du tillbakatågar	 Se Dig ej om. En återblick ej gif	 Åt bilderna som skimra där i natten	 Att lik Eurydice ej andra gången	 Du hjelplös dör och fasans kopparport	 Med rysligt brak på nytt bakom Dig slutes.	 Ja än en gång upprepar jag – – – 
	 
	 Vän! Du som talar så, se här mitt svar.	 För Edens Söner blott din lära passar	 För Jordens ej. En gång vi frukten brutit	 Af kunskapen på godt och ondt. Hvad sjelfve	 Vi underkastat oss är ock vår pligt	 Att tåligt lida med en suck mot höjden.	 Vår oskuld flytt det hvita änglabarnet.	 På Edens ängar först det träffas åter.	 Ur Lifvets natt blott sanningen och dygden	 Oss leda dit, men dygd och sanning äro	 Två Amazoner. Kämpa måste de	 Men huru kämpa om man icke ser	 Sin fiende och ej hans styrka känner?	 
	 
	 Till samma punkt vi måste återvända	 Vid hvilken först i Tidens labyrinter	 Vi oss förvillat. Hvem är denna punkt?	 O tviflom icke – det är kärleken	 Till Quinnan, till det objektiva lifvet.	 
	 
			 
	 
	 TILLFÄLLIGHETSVERS.	 
	 
	 
	 
	 
	 
	 I.	 
	 
	 Ja, Chloë! hämnden skall dig drabba	 Häxmästare jag är.	 Ej strafflöst skall du mig begabba	 Vid Orkus jag det svär.	 
	 En näsvis loppa skall föröda	 Ditt lugn så dag som natt.	 Förlorad vare all din möda	 Att taga henne fatt!	 
	 Den väg som mina tankar leta	 Hon skall i tysthet gå	 Och lära dig med bett som reta	 Min plåga att förstå.	 
	 Brännmärka skall hon liljehuden	 Med tusen fläckars tal,	 Fler än de sår mig gifs af Guden,	 Än suckar af mitt qual.	 
	 
	 När du i Kaffejuntan sitter,	 I handen Kinas kopp,	 Hon skall dig sticka att du spritter	 Vildt ur fauteuien opp.	 
	 Att koppen stjelper öfverända	 Och Mokkas bruna våg	 Från kjolens början till dess ända	 Ger märken af sitt tåg.	 
	 Men när från himlen Månan [strålar]	 Till söfda staden ned	 Hon skall likt stygn af hvassa nålar	 Förtaga sömnens fred.	 
	 Tills du en hänryckt natt mig unnar	 Tills under stjernors prakt	 Vi med förenta bröst och munnar	 Besegla nöjets akt.	 
	 
	 
	 
	 
	 
	 II.	 
	 VISA.	 
	 
	 En källa mild och klar	 Man lyckligt upptäckt har.	 Ett drickbart guld dess vatten är,	 Och gudalif hon oss beskär.	 Namnet är Bål.	 Upp! drickom källans skål.	 
	 Cytheres myrten ser	 På böljans spegel ner,	 Och Bacchi murgrön flätar sig	 Om hennes bräddar, friskar sig.	 Liljorna stå	 I nejden och se på.	 
	 Kring vågen sväfvar qvickt	 Skämt, kärleksglam och dikt;	 Och löjets Cyperfjärlar små,	 På vingar, gula, röda, blå,	 Flaxa omkring	 Vår källa i en ring.	 
	 Bland unga lekars chor	 En nymph på djupet bor.	 
	 
	 Med rosor kransar hon sitt hår,	 En fuktig harpa doft hon slår.	 Fröjd är dess namn!	 Re’n öppnar hon sin famn.	 
	 Hit gammal vänskap går	 Och nya krafter får.	 Här älskaren med såradt bröst	 Ur stora ölglas hämtar tröst.	 Svartsjukan sjelf	 Blir hvit af denna elf.	 
	 Ja bättre hälsovåg	 Man ej på jorden såg.	 Allt ting här botas – hysteri,	 Sten, gickt, podager, pleuresi –	 Sjelfva bror Död	 Blir åter sund och röd.	 
	 Så skridom, hand i hand,	 Då fram till bålens rand!	 Slå i, Herr Brunnsvaktmästare!	 Låt oss Er källas dygder se!	 Namnet är Bål,	 Upp! drickom källans skål.	 
	 
	 
	 
	 
	 
	 III.	 
	 JENNYS MELANKOLI.	 
	 
	 Tag, o Sahlsten! väckt ur grafven	 Åter vandringsstafven,	 Drick din punsch och le åt glafven	 Höjd af dödens hand.	 Lik en chiffer utan klaven	 Lik en mist på hafven,	 Mörk var Jenny – qued, lik slafven,	 Under Solens brand.	 Ändtligen nu	 Sitt mod hon återtager.	 Stolt som en Fru	 På lustfärd ut hon drager,	 Trippar muntert framåt gatan,	 Sjunger glad som skatan:	 »Sven är frisk! ej än har Satan	 Honom fått i band.»	 
	 Sven var sjuk. Straxt Jenny blödde,	 Tårar barmen strödde –	 Plågad, som om barn hon födde,	 Satt hon där och grät.	 Kind där ingen purpur glödde	 Hon mot handen stödde	 Quäfd af gråt, dess stämma dödde	 Jämmerfull den lät.	 
	 
	 Intet kan mer	 Dess hjertas oro stilla.	 Alldrig hon ler,	 Blott silfverpärlor trilla	 Ur dess blick på kinden neder –	 Lik en Nunna beder	 Nu vår Jenny och bereder	 Inga flere nät.	 
	 Allt humör ses Jenny tappa	 Sjuk är hennes Pappa.	 Inga kyssar kan man snappa	 Från dess läppar mer.	 Wingmark i sin blåa kappa	 Går förbi dess trappa	 Längtar opp att Jenny klappa	 Men ett hopp ej ser.	 Ändtligen dock	 Han månde sig bemanna,	 Spridd är hans lock	 Och höljd af svett hans panna	 Intill Flickan djerft han stiger.	 Jenny vårdslöst niger,	 Trä’r en trå på nål’n och tiger,	 Ser på sömmen ner.	 
	 Fram ett bord! Fortunas spira	 Med en kortlek fira.	 Skön som Leopolds Zemira	 Sätter Jenny sig.	 
	 
	 Sorgligt hennes ögon blira,	 Wingmark ropar: Wira!	 Jenny på sitt hjertas Lira	 Klagar saktelig.	 Spelet går hem.	 Ej Jenny det förtryter	 Stilla som slem	 Utur en näsa flyter,	 Jenny tiden ej förhalar,	 Passar och betalar.	 Intet hennes verk hugsvalar	 I sin hjertelem.	 
	 Fåfängt slösar man försöken	 Till att trösta Fröken.	 Om de tege blott, de öken!	 Wingmark pipa får.	 Svarta moln af tobaksröken	 Höja sig likt spöken,	 Lik en ånga som i köken	 Opp från grytan står.	 Wimmermark blås	 Och Jenny ser i backen,	 Stum som en gås	 Från den man skurit nacken	 Klas blir trött, kan Ni begripa	 Att se Fröken lipa,	 Knackar ut sin sjöskumspipa,	 Tar sin hatt och går.	 
	 
	 
	 
	 
	 
	 IV.	 
	 
	 Blott en af hundra stjernors tal	 Från himlarne jag ryckte gerna	 I skuggan neder af min dal –	 Och hennes namn är H–stjerna.	 
	 Men ack! för kort är denna arm,	 För låg åt stjernan blomsterdalen!	 Blott känslan stiger, full och varm,	 Till henne upp i himlasalen.	 
	 O! med hvad fägring hon mig rör!	 Hvad fins så skönt i fästets ether!	 Ej Venus detta skimmer strör,	 Ej någon af de sju planeter.	 
	 Kring fästets vida Pantheon	 Hvem kan sig henne jemlik ställa?	 Ej Sirius, Riegel, Procyon,	 Arcturus, Regulus, Capella.	 
	 Ej Karlavagnens bloss, hvars dans	 Sig tyst kring Polens stjerna hvälfver,	 Ej Aldebaran, kring hvars glans	 Hyaders tropp likt töcken skälfver.	 
	 
	 Förgäfves! – ödets jernhand rår	 Och från ditt sköte grymt mig fjermar.	 Klar på min horizont du står,	 Och minnets tub Dig till mig närmar.	 
	 Ur Bälten höjer sig en ö.	 Med rätta hon sig Öland kallar,	 Fölskockar tätt dess kullar strö,	 Vred mot dess kalkberg vågen svallar.	 
	 Knappt lemna glesa skogar här	 En skugga åt den rädda hinden.	 Vidöppen hela nejden är	 För solen och för östanvinden.	 
	 Här står min hydda. Ömma vän!	 Vill du med mig dess stillhet njuta?	 I ett compendium himmelen	 Jag till mitt hjerta då kan sluta.	 
	 I skuggan af det låga tak	 Vi skola smeka ömt hvarandra,	 Och kärleksgudens Zodiak	 Tillsammans glade genomvandra.	 
	 Ej stor är den Ekliptika,	 I hvilken vi en väg oss leta.	 Kyss, famntag blott et cetera	 De väna himmelstecken heta.	 
	 
	 Ej något qval oss hinna kan,	 Ej något rubba skall vår njutning,	 Så länge blott till Orbitan	 Min Axis har en måttlig lutning.	 
	 Ja, mot de ljusa tecknens stråt	 Så ringa vinkel skall han göra,	 Att ej den mulna höstens gråt,	 Ej vintrens köld vår ro skall störa.	 
	 Förr lär magnetens helga nål	 Från Nordens kända pol sig vrida,	 Än mina tankar från sitt mål,	 Sin himmels dolda Sydpol skrida.	 
	 Var sol! – och kring dig skall jag gå,	 Som en planet i glans och ära.	 Blif min planet! – som måne då	 Jag tåligt mina horn skall bära.	 
	 
	 
	 V.	 
	 KNIBERGS ÖLANDSFÄRD.	 
	 
	 
	 Böljan mot stranden brusar;	 Vädret dess yta krusar,	 Skyarne, like busar,	 Stå på fästet opp.	 
	 
	 Morgonens rand förtjusar;	 Jenny till fenstret rusar.	 Redan i vinden susar	 Mången blå salopp.	 Kniberg, res! Himmel, hvad smärta	 Bör ej nu träffa hans hjerta!	 Sjelf är han kärer,	 Jenny är tvärer,	 Ler åt hans låga,	 Suckar och plåga,	 Vill ej med Adolf följa bort till Ölands strand.	 Ej Jennys hand	 Har krönt hans hopp.	 
	 Berggren tar morgonsupen:	 Listig som en försupen	 Gråmunk, han fuktar strupen,	 Sig om hakan tar.	 Re’n på de blåa djupen	 Gungar den röda slupen;	 Kniberg, af gastar nupen,	 Opp från bädden far,	 Ser åt skyn. Sänkt är Orion,	 Venus gömd. Modig som Bion	 Händren han tvager,	 Byxorna drager	 Högt upp på låren –	 Torkar af tåren,	 Går ut och glömmer hatten. Kors, hvad han blef kär!	 Hans hjerta är	 Hos Jenny qvar.	 
	 
	 Jenny i fenstret sitter,	 Smyckad af tårars glitter.	 Saknadens stund är bitter –	 Jenny blef ej vred.	 Hunden ur dvalan spritter,	 Lärkan begynt sitt qvitter.	 Kniberg, så mild och vitter,	 Går åt färjan ned.	 Ack, hans blick Jennys nu råkar;	 Kärleksqval hjertat förbråkar.	 Kniberg står stilla,	 Tårarne trilla.	 Jenny är polen,	 Jenny är solen,	 Kring hvilken Knibergs tanke gör sin orbita.	 Ja, Kniberg, ja,	 Dig nu bered!	 
	 Färjan är redan fuller:	 Jerngrytor, smör, kastruller,	 Kroppkakor ligga huller	 Buller om hvarann!	 Rörd, bron med klang och buller	 Dånar som af patruller;	 Kärngarne stupa kuller-	 bytta. Dem tog fan!	 Kniberg står redan i båten;	 Jenny mer qväfver ej gråten.	 Henrik ej gråter,	 Gullharpan låter.	 
	 
	 Skål, kära syster,	 Tonfull och yster!	 Åbrantskan sjelf förundras öfver Henriks fröjd.	 Nu är han nöjd;	 Sitt spel han vann.	 
	 
	 
	 VI.	 
	 IMPROMTU TILL ÖFVERSTE KOCK,	 KOMMENDANT I KALMAR, VID	 ETT GLADT TILLFÄLLE.	 
	 
	 Hurra, skål för kommendanten,	 Hurra, skål för värden!	 Punschen, klar som daggbrillanten,	 Skimrar i vårt glas.	 Denna jord bebos af flärden,	 Allting går på skrufvar –	 Säj, hvad då vårt lif förljufvar?	 – Punsch och sång och ras!	 Öfverste Kock	 På allmänt väl blott syftar.	 Ölkannans lock	 Den hedersmannen lyftar,	 Dricker till det värda laget –	 Jag blir full i draget,	 Vinet är för plumpt tilltaget	 I vårt dryckskalas.	 
	 
	 Ej kring Kalmar längre Dansken	 Hotande sig lägrar,	 Och Kung Carl ej kastar handsken	 Åt Kung Kristian mer.	 Vinet dricks ur lugna bägrar,	 Sköna flickor vanka,	 Lätta som poetens tanka,	 Gata opp och ner. –	 Men – det är sannt –	 Hemsorger dock oss störa.	 Herr Kommendant,	 Hvad fan är väl att göra?	 Ack! lät glasen slå reveljer,	 Byggom af buteljer	 Batterier opp – jag sväljer	 Och åt ödet ler!	 
	 Lifvets qväljande bekymmer	 Frukta ej kanoner,	 Sorgens djefvul icke rymmer	 För en bajonett.	 Blott för glasens segertoner.	 Blott för punschens ånga,	 Fly, långnäsiga och vrånga,	 Satan och hans ätt.	 Skål! då herr värd,	 Tack för den fylda bålen!	 Lifvet är flärd	 Men allvar denna skålen.	 
	 
	 Låt oss då ej längre fjumla,	 Duktigt ska’ vi rumla	 Under bordet sedan tumla	 På svenskmanna-sätt!	 
	 
	 
	 VII.	 
	 TILL ÖFVERSTEN M. M. KOCK.	 
	 Annandag pingst 1822.	 
	 
	 Öfverste Kock sitt punschglas nu fyller,	 Helgar åt våren en fradgande bål.	 Aftonens sol vårt halfklot förgyller;	 Småningom tystnar foglarnes skrål.	 Freja jag ser från himlarne stiga,	 Helsad af Näckens mystiska giga.	 Vindarne sucka, björkarne niga,	 Klädde i gröna shawlarnes prål.	 Kring Carl Johans helga rike	 Sträcker dottren af Oden sin lågande blick;	 Blomma lutar sig mot like,	 Fyller purprade kalken med läskande drick.	 Violens ambraknopp	 Mot daggen gapar opp,	 Liljan slickar sig vänligt om silfverhvit mund,	 Och den jungfruliga rosen	 Firar tyst med zefiren sitt dolda förbund.	 
	 
	 Höjom nu glasen! Punschglasens fragga	 Fräser mot laget, vänlig och klar.	 Ångorna ljuft i drömmar oss vagga;	 Freja ju sjelf en horndryck sig tar.	 Oden i Valhall dricker blott viner,	 Klunkande på ur gullkarafiner;	 Derför i sagan evigt han skiner,	 Helsad som vårens och kärlekens far.	 Värden Kock uti kristaller	 Gjuter leende punschens guddomliga regn.	 Rimmarandan på mig faller:	 Festligt spirar ju öfver mig murgrönans hägn.	 O Gud, hvad lycklig lott	 Att öfver glasen blott	 Få högtidligen gapa och fyllas till slut!	 Snart försvinna glädjens stunder,	 Evigt varar dock minnet af glädjens minut.	 
	 Skål nu för värden! Krafterna svigta;	 Slukom kristallens yttersta tår,	 Hörom se’n opp! Snart nog få vi pligta,	 Om öfver gränsen njutningen går.	 Öfverste Kock vet nog hvad vi tåla.	 Stjernor ej mer på himmelen stråla,	 Eos ej längre östern skall måla,	 Då ur vår själ hans hugkomst förgår.	 
	 
	 
	 
	 
	 
	 
	 
	 
	 
	 
	 VIII.	 
	 ÅNGFARTYGET.	 
	 
	 Se Carl Johan! fram han skrider –	 Kors hvad rök han sprider!	 Kölen framåt vattnet glider –	 Bror, ja, det är fan!	 Folket stimmar som Druider	 I förflutna tider;	 Flickorna som Bassarider	 Löpa af och an.	 Sjelfva bror Fritz	 Sin penna från sig kastar.	 Som en steglits	 Han ut på gatan hastar.	 Sauer på sin trappa rapar,	 Utåt hafvet gapar,	 Närsynt tusen bilder skapar	 Sig den menniskan.	 
	 Festligt re’n kring bro och vallar	 Stadens ungdom svallar	 Re’n sin morgonhälsning knallar	 Kustbevakarn fram.	 Präktigt, hör! från skog och hallar	 Skottet återskallar!	 Zander lyss och Reichardt trallar	 På ett epigram.	 
	 
	 Wittbom till slut	 Blir trött af detta buller,	 Packar sig ut,	 Och Kocken, redan fuller,	 Kommendanten sjelf, vasserra!	 (Knäna sig förvärra)	 Framgår knarrig som en kärra,	 Tålig som ett lam.	 
	 Lindbäck glömmer sista beten,	 Den fataliteten!	 Tar ett glas och i förtreten	 Ut på bryggan går.	 Wirabordet sänks i Lethen,	 Dosan blank och sleten	 Ses i handen på profeten	 Leka tjock och svår.	 Berggren, ack, se!	 Välkommen, min Protektor!	 Ahja »visst de’!»	 Stig fram, herr äldste Lektor!	 Kniberg kommer med lanternor,	 Mönstrar stadens tärnor,	 Ser på himlen efter stjernor,	 Just då middag rår.	 
	 Henrik kan ej längre bida,	 Sig hans ögon vrida	 Upp till fönstret, der den blida	 Jenny redan ler.	 
	 
	 Från en bädd, der gratier strida	 Uppstod hans Armida;	 Inga maror henne rida	 I dess dvala mer.	 Skuggande hatt	 På guldgul lock hon sätter.	 Henrik, god natt!	 Min flaska är dock bätter.	 Flickan med de ljusa lockar	 Ej mitt hjerta plockar.	 På min frihet stolt jag pockar	 Och åt glaset ser.	 
	 Henrik ger åt Jenny armen –	 Sakta gäser barmen.	 Ej från rosenröda karmen	 Fröja ler så ömt.	 Glöm de forna själsalarmen,	 Glöm den forna harmen. –	 Jenny, jag förgås af charmen;	 Säg, hvad har du drömt? –	 Henrik, om dig	 Jag drömde. Du mig kyste. –	 Kära du, tig!	 Detsamma nu mig lyste. –	 Sagdt och deras läppar mötas,	 Deras pannor stötas	 Ljuft ihop. – – Mitt glas bör skötas,	 Jag det andra glömt.	 
	 
	 
	 
	 
	 
	 IX.	 
	 FRAGMENT UR EN BILJETT TILL	 
	 N. H. WIMMERSTEDT.	 
	 
	 Kom att för vår Fröja	 Tända dina rökverk, kom och följ med oss!	 Kom! Amors bloss	 Dig vinka re’n.	 
	 
	 
	 X.	 
	 CHARADER.	 
	 1.	 
	 
	 Mitt första är detsamma som mitt andra,	 Mitt hela långt och rakt på gatorna ses vandra.	 
	 
	 
	 2.	 
	 
	 Mitt första uppå tidens älf	 Till en symbol af trohet tjänar,	 Och stundom det sig äfven länar	 Till bild af evigheten själf.	 Mitt andra finns i alla hus	 Och i och på och under jorden,	 Mitt hela stammar smått på orden,	 Är elegant och säljer snus.	 
	 
	 
	 
	 3.	 
	 
	 Mitt första pryder flickans hår,	 Mitt andra Kalmar stad.	 Med sminkad kind mitt hela går	 Och duger till charad.	 
	 
	 
	 
	 
			 
	 
	 
	 
	 
	 
	 
	 
	 
	 
	 
	 
	 
	 LILJOR I SARON	 
	 
	 
	 
	 
			 
	 
	 
	 
	 
	 
	 
	 
	 
	 
	 
	 
	 
	 
	 LILJOR I SARON	 
	 FÖRSTA HÄFTET	 
	 
	 
	 
	 
	 
	 
	 
	 
	 
	 
	 
	 
	 TILL	 
	 CANCELLI-RÅDET,	 
	 LEDAMOTEN AF KONGL. NORDSTJERNE-ORDEN,	 
	 HERR DOCTOR	 
	 M. NORBERG	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 Det gifs ett Ord allena –	 Högt skallar detta Ord,	 Det eviga och ena,	 Kring himlar och kring jord.	 Med tusen skilda munnar,	 Med tusen nya ljud,	 All verlden det förkunnar:	 Och Ordet heter GUD.	 
	 Med stjern-bokstäfver prålar	 I etern detta namn,	 Och blommors skrift det målar	 I sommardalens famn.	 Med dofva åskors brusning	 Det isar flärdens bröst.	 I vestans lena susning	 Hör kärleken dess röst.	 
	 På talets flod det seglar,	 En silfverfärgad Svan.	 Sin gudaglans det speglar	 I tankans Ocean.	 
	 
	 I lärdomstemplet skiner	 Dess fackla himmelskt klar.	 Det blomstrar på ruiner	 Af flydda folk och dar.	 
	 Det språk, som gruset talar,	 Ett genljud är, en flägt	 Af Ordet, som hugsvalar	 Det första Lifvets slägt.	 Ett mörkt, ett grusadt Babel	 All mensklig visdom är.	 I drägten blott af Fabel	 Det sanna träffas der.	 
	 Dock strålar djupt i töcknar	 All verldens milda ljus,	 Dock banas genom öcknar	 Vår väg till Fadrens hus.	 Blott trogen, bergfast vilja	 Får rifva tidens flor,	 Och sanningarnes lilja	 På branta alper gror.	 
	 Så tänkte Du och sökte	 Det rätta guldets skatt,	 Och tyst din bana krökte	 I ålderdomens natt,	 Såg enhetsstrimman dela	 Sig sjufalt för din blick,	 Och talets Proteus spela	 I tusen formers skick,	 
	 
	 Tills rena silfverstrålen	 Fromt helsade sin Brud,	 Och alla tungomålen	 Bekände HERren Gud.	 Tidåldrar och Nationer	 Du såg kring Korset då,	 Som rymdernas Äoner	 Kring Nilens stjerna stå.	 
	 Den bok, som natt betäckte	 I långa seklers dar,	 Den Änglar fordom räckte	 Åt menniskornas far,	 På nytt i dina händer	 De lemnade, och snart,	 Kring jordens alla länder,	 Dess ljud förnimmas klart.	 
	 Likt Serafstungor hviska	 De ett odödligt hopp,	 Mildt locka de, som friska	 Kristallekällors lopp.	 Högt flammar här en brånad,	 Af jordens eld ej tänd.	 Ömt blickar här en trånad,	 Mot tidens sol ej vänd.	 
	 Sin vinge själen lyftar,	 Vill trotsa fästets tvång,	 När hemmets längtan snyftar	 I djupa toners gång.	 
	 
	 Sin örnflygt vill hon sträcka	 Mot ljusets Ocean,	 Sin eldtörst vill hon släcka	 I himlarnes Jordan.	 
	 Men ej för lustans trälar,	 För snöhvit oskuld blott,	 För kyska jungfrusjälar	 Sig öppnar ärans slott.	 Hvad båtar älska ljuset,	 Om mörker sjelf man är?	 Gud är en eld för gruset –	 Han flammar och förtär.	 
	 Blott Kärleken, som brinner	 I sjelfva dödens qval,	 Blott Korset öfvervinner	 De vreda stjernors tal.	 Marias Son allena,	 Med genomstungen hand,	 Oss hemför till de rena	 Cherubers fosterland.	 
	 Trotts Demiurgens spira	 Och falska lärors röst,	 Jag evigt dock skall fira	 En nattvard vid Hans bröst,	 Ut från ett vrångvist slägte	 Betraktelsen mig tog.	 Sin modersfamn hon sträckte,	 I månskenskrans hon log.	 
	 
	 Att lida och att glömma	 Hvad ej är hågkomst värdt,	 Att älska och att drömma,	 Mig fridens Genier lärt.	 Än blomstrar i mitt minne	 Det fordna Edens vår.	 Djupt skrifven i mitt sinne	 Än Adamsboken står.	 
	 Ty vill jag tåligt skåda	 Mot fästets klara höjd,	 I harpans ljud förråda	 Min saknad och min fröjd.	 Så hör, bland furuträden,	 Det matta Echos röst	 Af morgonlandets qväden	 Ur Skandinavens bröst!	 
	 
	 
	 
	 
	 
	 
	 
	 
	 KÄRLEKEN.	 
	 Metafysisk Lärodikt.	 
	 
	 Ljuset vidt kring Alltets kretsar råder.	 Af dess kärlek svallar hvarje åder,	 Glöder hvarje nerf i jordens kropp.	 Dalens rosor det ur knoppen tvingar,	 Ger åt örnen och åt fjäriln vingar.	 Skiftande i tusen former, lifvet	 Blomstrar för dess vink ur natten opp.	 
	 När ur Oceanens salta floder	 Strålarnes och dagens gyllne Moder	 Tågar fram vid lärkors fröjdeljud,	 Strax af njutning hvimla däld och vallar,	 Rodnande af glädje hafvet svallar	 Och ett återsken af Evigheten	 Purprar, Uranos! din mörka brud.	 
	 Men när Solen sjunker nerom bergen,	 Tystnar jubeln, bleknar rosenfärgen,	 Och i sorgflor sig Naturen klär.	 Lunden mörknar, blommans kalk sig sluter,	 Daggens gråt sig öfver fälten gjuter,	 Och af sömnen typiskt uppenbaras	 Dödens hemska, fruktade myster.	 
	 
	 Dock, bland lifvets alla myriader,	 Menskan blott af varelsernas Fader	 Unnades att njuta Skönheten.	 Medvetslösa plantorna och djuren	 Blicka opp mot ljuset och azuren –	 Menskoanden ur sin mikrokosmus	 Ger förklarad hvarje bild igen.	 
	 Allt hvad skönt för dennes blick sig målar	 Af sin urbilds ljusa gloria prålar,	 Adladt blir af själens gudadrag.	 Rosens mun af menlös glädje myser,	 Oskuldsglans från liljans krona lyser,	 Blyg i gräset gömmer sig violen,	 Cedern sträfvar stolt mot eterns dag.	 
	 Och, vid lyrans skära himlatoner,	 Gudalif befolkar verldens zoner,	 Blek i skyn Endymions flicka går.	 Cynthierns gullvagn kring Olympen rullar,	 Bacchus ler från solbeglänsta kullar,	 Och en krans af gullax och cyaner	 Flätar Ceres åt sitt blonda hår.	 
	 Sefirs kyss en himmelsk barm förfriskar,	 Mildt från eken skogens Dryas hviskar,	 Och i böljan klagar en Najad.	 Syrinx sakta hörs i vassen snyfta,	 Nymfen ropar doft i bergets klyfta,	 Och mot källan hennes älskling lutar	 Trånande sin hvita kronas blad.	 
	 
	 Fåfängt fattad af begärens svindel,	 Täckt förgäfves af passionens bindel,	 Skönheten, o menska! dock du ser.	 Smäktande i nödens låga kojor,	 Irrande i öcknar, smidd i bojor,	 Saligt dock Naturens fallna drottning	 Mot sin forntids gyllne bilder ler.	 
	 Med förtjusning Grönlands vildar skåda	 Morgonrodnan, som, att dagen båda,	 Rosenkrönt på deras isberg står.	 Glad ser Irokesen månens strimma	 Tyst försilfra elfvens bleka dimma,	 Och, med skuggors dans, vid löfvens susning,	 Magiskt lifva grästapetens vår.	 
	 Skön är rosen nyss ur knoppen bruten,	 Lent af daggens morgontår begjuten,	 Kysst af fjärilns ilande begär.	 Sköna tindra aftonstjernans blickar,	 Dem en vårlig ambranatt hon skickar	 Ned till älskande i myrtenlunden –	 Skönast dock i Alltet Qvinnan är.	 
	 Skapardriften ej dess like danar,	 Ljufvare ej tankens forskning anar,	 Blomstrar ej i skaldens purpurdröm.	 Dagens eld af blåa ögat släckes,	 Dödens sömn af silfverrösten väckes –	 Högre ljusbild ej af evigheten	 Målar sig i tidens dunkla ström.	 
	 
	 Hell dig, lifvets sol! Naturens krona!	 Fåglarne din äras hymner tona,	 Bäcken sorlar hviskande ditt låf.	 Ljuft för dig sig buga lundens toppar,	 Blomma träden, svälla blomstrens knoppar,	 Breder våren sina gröna mattor	 Festligt ut i Vestas rika hof.	 
	 Tusen bilder föddes af Naturen.	 Qvinnan, sist af modrens sköte buren,	 Täflade med Solens Gud – och vann.	 Från den stunden föder icke jorden.	 Ofruktsam är tidens maka vorden	 Se’n behagens alla rosenstrålar	 I en brännpunkt samlade hon fann.	 
	 Vidt som skyn den blåa pellen spänner,	 Ljuset glimmar och ett väsen känner,	 Kärlek! ock din blomsterspira rår.	 Brinnande du ser från Solen neder,	 Månens char kring jordens klot du leder,	 Kysser Floras barn ur vintersömnen	 Och med stjernor firmamentet sår –	 
	 Starkast dock i menskans svaga hjerta,	 Rika källa till dess fröjd och smärta!	 Herrskar du med en oändlig drift.	 Barnets glada morgonlif du ammar.	 Vildt i ynglingen din låga flammar,	 Lifvar mannen och med hoppets skimmer	 Målar än den gamles öppna grift.	 
	 
	 Allt det stora menskolynnet föder,	 Hvarje bragd som lik en stjerna glöder	 Segrande i flydda tiders natt,	 Hvarje drag af snille, som förvånar,	 Lif och glans af kärlek ensam lånar –	 Han på gränsen mellan jord och himmel,	 Herrskande sin gyllne thron har satt.	 
	 Se! med svärdet hjelten sig beväpnar,	 Ej för dödars hot den starke häpnar,	 Vadar glad i purpurström af blod.	 Fåfängt regna loden, blixtrar stålet	 Kring hans hjessa; oförskräckt till målet	 Tränger han – men kärleken allena	 Födt hans vilda, segerrika mod.	 
	 Skaldekonst! hvem strängade din lyra?	 Konstens söner! hvem med helig yra	 Rusade ert hjerta? – Eros blott.	 Magisk pensel han åt Zeuxis räcker,	 Han till lif Pygmalions bildstod väcker,	 Stämmer Amfions cittra, och mot etern	 Reser Tempelhvalf och Kungaslott.	 
	 Höga Vishet! hvem mot himlaljuset	 Lyftade din skumma blick ur gruset,	 Återgaf dig paradisets hopp?	 Kärlek! kärlek! att din urbild finna,	 Heligt vörda skönhetens Gudinna,	 Platos själ mot blåa fosterlandet	 Sväfvade ur Hyles dimmor opp.	 
	 
	 Amors fackla dock ej endast tänder	 Dygden, snillet – äfven Furiens bränder	 Hemskt sig nära vid dess silfverbrand.	 Se en Helena i blodström dränka	 Phrygiens fält, i flammor Ilion sänka –	 Se den blanka, afgrundssmidda dolken	 Tragiskt röka i Medeas hand.	 
	 O! hvad söker denna allmakts flamma?	 Till hvad rymder syfta, hvadan stamma	 Dessa vilda, eviga begär?	 O! hvem är du, Amors ljusa Moder?	 Steg du opp ur Oceanens floder?	 Sjönk du ned ur solarnes församling,	 Himlens tolk i ändlighetens sfer?	 
	 Ros från ros, på gullbestänkta vingar	 Fjäriln sig i ambraluften svingar	 Öfver fält, der vårens kärlek brann.	 Hvarje blomma Sylfens tjusning väcker,	 Hvarje vällustkalk, som Flora räcker,	 Suger han med eldig törst – men ingen	 Honom mätta och besälla kan.	 
	 Af materiens dunkla irrbloss dårad,	 Locken fladdrande och kinden tårad,	 Psyche trånsjuk följer Amors spår,	 Anar honom bakom rosenhäcken,	 Hör hans lena röst i silfverbäcken,	 Ser hans vink ur aftonrodnans salar –	 Aldrig dock hon hjertats Konung når.	 
	 
	 Pilgrimsstafven tag och sök att hinna	 De palats, der österns väktarinna	 Slumrar ljuft på Tithons saffransbädd.	 Sök den kust, der, afklädd ljusets strålar,	 Phebus vattnar sina trötta fålar,	 Och mot Guden i kristalle-porten	 Thetis går, i guld och azur klädd.	 
	 Fåfäng sträfvan! evigt målet viker,	 Hvarje dag din spända väntan sviker,	 Gäckar med en diktad himlarand.	 Fåfängt så mot drömda kärleksfröjder	 Sväfva vi kring dalar och kring höjder –	 Evigt, evigt vinkar Idealet,	 Aldrig, aldrig räcker det sin hand.	 
	 Hvad är skönhet då? En himmelsk skugga,	 Röjd i tårarne, som evigt dugga,	 Isis! på din bleka moderskind.	 Hvad är kärlek? En narcissisk villa,	 Känslor för en bild i vattnets stilla,	 Härmande kristall elysiskt målad,	 Grumlad af ett fallet löf, en vind.	 
	 Oceaner stifta Frejas rike.	 Evigt vexla, hafvets vågor like,	 Alla former under månens klot.	 Fåfängt, ack! vid deras mörka hvimmel	 Ler i djupets famn en dunkel himmel –	 Sträfva ej att nå dess kalla Solar:	 Räds! en afgrund tar dig der emot.	 
	 
	 Afhör ej hvad böljans nymfer sjunga:	 Se mot himlen der de evigt unga	 Stjernorna i fackeldansen gå.	 Öfver sferer, som i rymden klinga,	 Djerft till minnets fosterland dig svinga,	 Der Idéerna kring Gudathronen	 Glänsande i ljusets rustning stå.	 
	 Höljd af natt, i jordens dunkla hjerta	 Herrskar Vällust och dess syster, Smärta.	 Skönheten i färgers trollverld bor.	 Men den höga, eviga Gudinna,	 På hvars altar oförvanskligt brinna	 Andeverldens rökverk – ofvan Solen	 Thronar hon i Cherubimers chor.	 
	 Morgonrodnor hennes klädnad spinna,	 Stjerntiarer kring dess hufvud brinna,	 Segrens harpa brusar i dess famn.	 Djupt för henne Änglarne sig böja,	 Tjuste helgonen i skimret dröja –	 Vishet nämnd af himlens myriader	 Under molnen bär hon Dygdens namn.	 
	 Ur sin larf den unga fjäriln ilar	 Svärmar fritt kring ängarne och hvilar	 Vingen ej förr’n han en maka fått.	 Se! han väntas af sin älskarinna,	 Mellan blomstren deras kyssar brinna,	 Men på ruset följer dödens slummer –	 O! hur afundsvärd är fjärilns lott!	 
	 
	 Glad han njuter sina sommarmånar.	 Innan dystert höst-olympen blånar	 Evigt bergas han från saknans qval.	 Så ej menskan. Väckt ur glädjens drömmar,	 Står hon ensam. Fåfängt tåren strömmar,	 Och en törnbekransad stig till grafven	 Vandrar hon i sorgens kulna dal.	 
	 Hemskt i dunklet minnets hamnar spöka.	 Fordna toners efterljud föröka	 Saknaden af njutningarnes år.	 Hvarje ros för åldrens köld försvinner,	 Hvarje stjerna, som i azurn brinner	 Med ett tröstrikt sken, af molnet släckes,	 Och odödligt blöder hjertats sår.	 
	 Dock hvart för mig känslans feberyra?	 Klinga ålderdomens fröjd, o lyra!	 Klinga dygdens himmelska behag!	 Hell dig gamle der med silfverhåren!	 Leende igenom andaktståren	 Skådar du mot blåa fosterbygden	 Och begråter ej din flydda dag.	 
	 Och du småler? Fegt af himlen tigger	 Du ej döden? Och omkring dig ligger	 Lik en rosig sommarqväll din verld?	 Ack! du ser den änglarena bruden:	 Glänsande i oskuldshvita skruden	 Blickar hon från himlen ned och hviskar	 Gudalöftet om en återfärd.	 
	 
	 I sin fornbygd, nattens haf, tilbaka	 Sjunker långsamt, o Vulkan! din maka,	 Silfverdimman lik, i markens famn.	 Långsamt mörkna jordens låga dalar:	 Festligt klarna himlens gyllne salar,	 Och Urania med belöningskransen	 Ur sin gullport ropar segrarns namn.	 
	 Yngling! svär en evig fejd åt qvalen!	 Blomsterkrön din tinning, töm pokalen	 Och mot lifvets glada majsol le!	 Nöjets tärna vinkar dig, o ila	 Vid dess barm på rosors bädd till hvila!	 Thetis lik i skiftande gestalter	 Skall hon gäcka dig, en ny Pelé.	 
	 Upphör då att skuggor längre jaga!	 Låt det inre ljuset dig ledsaga	 Fridsamt upp till Andarnas förbund.	 Hvarje glansbild i din lefnads töcken	 Själens vålnad är i rummets öcken,	 Af ditt bättre sjelf ett brutet skimmer,	 Gycklande på tidens svarta grund.	 
	 
	 
	 O Amanda! när din bild sig målar,	 Krönt af liljor eller helgonstrålar,	 Stilla månskensnätter för min själ:	 Hvadan då så öm, så gränslös trånad?	 Dessa tårar? dessa suckars brånad?	 Denna önskan att vid dina fötter	 Offra lif och hvarje jordiskt väl?	 
	 
	 När i dalen, der oss skuggan gömmer	 För hvart lystet öga, jag mig drömmer	 Tryckt, o Ängel! till ditt hulda bröst.	 Hvadan då mitt hjertas milda tjusning,	 Skimret lik af evighetens ljusning,	 Balsamflägtarne ur Edens lundar	 Och Serafens kärleksfulla röst?	 
	 Sköna flicka! ej ditt öga tände	 Dessa lågor. Samma eld mig brände	 Innan härlig för min blick du stod.	 Samma vällust intog mina sinnen	 När omsväfvad af en forntids minnen	 Ännu barn jag upp till stjerneborgen	 Såg ur andaktsrika tårars flod.	 
	 Ej, Amanda! dig min trånad söker.	 Hemskt bland törnen sig min bana kröker,	 Svarta åskor skymma bort min dag.	 Ensam, ensam vill jag banan skrida,	 Ensam viggen darrande förbida –	 Blott mig sjelf jag älskar i Amanda,	 Blott symbolen af mitt fordna jag.	 
	 Skön, lik strålen i ditt blåa öga,	 Glänste själen fordom vid den höga	 Gudathronen i Cherubers chor.	 Ljuft hon brann, som dina kinders blomma,	 Log som dina läppar, tills den fromma	 Sjönk, förledd, ur sina himlar neder	 Till det grus der vanskligheten bor.	 
	 
	 Rastlös oro nu den svaga bränner.	 Evigt skiljd från sina himlavänner	 Finner hon på jorden ej en vän.	 Fåfängt, fåfängt hon i öcknar gråter –	 Hvad hon varit, blir hon aldrig åter,	 Blott vid skönhetens och diktens tjusning	 Flämtar matt dess urlif upp igen.	 
	 Dock, hvad fröjd mitt qvalda bröst förfriskar!	 Tröstens Ängel med sefiren hviskar,	 Friden sänks med daggens perlor ner.	 Fjerran, fjerran, bortom hafvets vågor,	 I den skära aftonrodnans lågor,	 Gullbestrålad af försoningsdagen	 Paradisets kust jag vinka ser.	 
	 
	 
	 Så jag sjöng. Med balsamgråt på kinden	 Vallmokronan nickade i vinden,	 Göt kring rymderna sitt opie-doft.	 Lutan sjönk – dess silfvertoner dogo,	 Dvalans känslor långsamt mig betogo,	 Och i milda rosendrömmar själen	 Höjde sig ur bojorna af stoft.	 
	 Minnets verld rann opp i månens strimmor,	 Klädd i flor af gråa aftondimmor	 Jorden tyst i slummerdrägten låg.	 Skog och dal i sabbats-stillhet tego,	 Änglaväsen ned från himlen stego,	 Och mot Amors blåa himlaboning	 Psyches öga, ömt och trånmatt, såg.	 
	 
	 Ljuft af sömnens blomsterband jag trycktes –	 Själens blick, då kroppens öga lycktes,	 Såg en mö i drömmens underland.	 Vällustfullt i tårar ögat blänkte,	 Himmelsk oskuld kinden purpurstänkte,	 Saligt myste läpparnes rubiner,	 Barmen slog af öfverjordisk brand.	 
	 Som i dunkla cederskogens sköte	 Tvenne dufvor till hvarannans möte	 Hänryckt fly med kuttrande begär,	 Så vi tjuste mot hvarannan foro.	 Hvarje smärta, hvarje dunkel oro	 Kysstes bort, och i ett gullrödt fjerran	 Kringflög oss Cherubers lätta här.	 
	 Till mitt bröst jag henne slutit hade,	 Snöhvit arm hon kring min skullra lade,	 Såg i ögat smäktande på mig.	 Och hon talte: Hennes röst var tonen	 Af en cittra, som vid gudathronen,	 Om, högtidlig sitt adagio klingar	 Medan Serafsharpan hvilar sig.	 
	 Och hon sade: »Hoppas ej att finna	 Här en vän, en trogen älskarinna.	 Har du ej i himlarne din brud	 Se mig kärligt i mitt ljusa öga!	 Mins du festen i det blåa höga?	 Solar våra brölloppsfacklor svängde,	 Och vårt band välsignades af Gud.	 
	 
	 Mins du sorlet än af Edens bäckar?	 Mins du skuggan af de rosenhäckar,	 Der min blyga änglakyss du njöt?	 Hvarför brottsligt öfverge din maka?	 Skall hon fåfängt ropa dig tillbaka?	 Blott för ångrens tårar öppnas åter	 Himlens port, den Cherubsvakten slöt.	 
	 Djupt du föll – ditt högmod dig förledde –	 Långa år af smärtor du beredde	 Åt dig sjelf och åt din himlavän.	 Ack! din maka kunde dig ej följa.	 Suckande hon går vid lifvets bölja,	 Och i tårbriljanter bytt dess saknad	 Regnar på smaragdestranden än.	 
	 Till ditt grus jag ville gerna tränga,	 Ack! men portar af demant mig stänga	 Obevekligt, älskade! från dig.	 Blott när månen, som här nere prålar,	 Härmar verldens sol med länta strålar,	 Unnas mig i dunkla andedrömmar	 För din själ att uppenbara mig.	 
	 Jordisk kärlek alstrar brott och plågor.	 Stoltheten vid Hyles bleka lågor	 Vildsint tände denna afgrundsbrand.	 Vänd, o vänd till himmelriket åter,	 Kärleken ej yfves der, han gråter –	 Ömhetens och salighetens tårar	 Fukta rosorna i lifvets land.	 
	 
	 Vill du åter dricka Edens floder,	 Glöm den kärlek, som är hatets broder,	 Tag ditt fordna barndomslif igen.	 Till den höjd, der silfverstjernan bäfvar,	 På den ban, der Korsets fana sväfvar,	 Smyckad af försoningens rubiner,	 Hasta så förklarad mot din vän!»	 
	 Så hon talte: och, med gråt på kinden,	 Ur mitt sköte, lik en suck af vinden,	 Flydde hon och vinkade farväl.	 O! hvar är du, himlaburna väsen?	 Morgondaggen tindrar re’n på gräsen	 Och i etern klingar lärkans jubel:	 Ensam klagar min förblödda själ.	 
	 
	 
	 
	 DIALOG.	 
	 ÄNGELN och SJÄLEN.	 
	 
	 Ängeln.	 
	 Träd närmare gallret,	 O sörjande Nunna!	 Så vill jag dig räcka	 De bäfvande sippor,	 De tårade liljor,	 De röda pioner,	 
	 
	 Som Christus dig skickar,	 Äonernas Konung,	 Ur himmelens park.	 
	 Själen.	 
	 Hur saligt du glimmar,	 O strålande yngling!	 Skönt tindrar ditt ögas	 Olympiska skimmer,	 Ljuft kinderna glöda	 Af helsa och oskuld,	 Och sirligt sig hvälfver	 Kring mjölkhvita pannan	 Ditt krusiga hår.	 Mig tyckes som ofta	 Jag hörde din rena,	 Melodiska stämma;	 Mig tyckes som ofta	 Jag hänryckt betraktat	 Ditt glänsande anlet.	 Dock vet jag ej hvar.	 
	 Ängeln.	 
	 Väl ofta du såg mig	 I Allfaders rike,	 I skönhetens verldar,	 Den eviga vårens	 Elysiska land.	 Af Gudomens öga	 Med kärlek bestrålad,	 På gyllene skyar	 
	 
	 I fullhetens salar	 Du byggde din thron.	 I susande kransar	 Af palmer och lagrar,	 Omgördlad af blåa	 Kristalliska floder,	 Ditt rike Naturen,	 I Majsolars skimmer,	 Låg under din fot.	 Från uppgångens portar,	 Till skuggrika nejder,	 Der aftonen slumrar	 I doft af violer,	 Från nordstjernans hembygd	 Till molnen, som kransa	 Med darrande skimmer	 Den sydliga Polen,	 Du bjudande vände	 Ditt strålande öga	 Och fyllde olympiskt	 Med Allfaders kärlek,	 Med enhetens dyrkan,	 Det lif-fulla rummets	 Oändliga vidd.	 Då steg jag med blommor	 Från himlen ej neder,	 Till Animas häkte:	 Då steg jag med blommor	 Från lägre Jordaner,	 En offrande Ängel,	 Till Anima opp.	 Stora och Lilla Molnet, 2:ne constellationer i Södra hemisferen, nära	 Verldspolen.	 
				 
	 
	 
	 Själen.	 
	 
	 Hur lefver den sälla	 Odödliga skaran	 Deruppe i etern?	 Ack! tungt är mitt hufvud	 Af jordiska dunster.	 Knappt gjuter ett minne	 Af flyktade dagar	 Sitt månbleka skimmer	 I tankarnes natt.	 Bekransar Maria	 Än festligt med stjernor	 De gullgula håren?	 Säg, thronar ej Christus,	 Äonernas Konung,	 Bland saliga andar,	 Bland ljungande solar,	 I kärlekens purpur,	 I maktens tiar?	 Säg, minnes den Höge	 Sin Animas kyssar,	 Sin Animas rosor?	 Säg, har Han förgätit	 Sin längtande Brud?	 
	 
	 
	 
	 Ängeln.	 
	 
	 Evärdligt Maria	 Med gyllene stjernor	 Bekransar de blonda	 Ambrosiska håren.	 Intellectualverlden, Himmelriket – Pleroma.	 
	 
	 Evärdligt Han thronar,	 Äonernas Konung,	 I kärlekens purpur,	 I maktens tiar.	 Otaliga skaror	 Af qvinnliga Andar	 För Honom sig kröna	 Med vårliga rosor.	 Och härligt sig kläda	 I oskuldens rena	 Snöglänsande drägt.	 Dock kan Han ej glömma	 Sin förstfödda kärlek.	 Än hoppas Han ständigt,	 Att Anima kommer	 I solkronans skimmer	 Försonad, förskönad	 Till Honom igen.	 
	 
	 
	 
	 Själen.	 
	 
	 Träd närmare gallret,	 O strålande gosse!	 Så vill jag försöka	 Att genom de kalla,	 Att genom de täta	 Och fuktiga jernen	 Dig gifva en kyss.	 
	 
	 
	 
	 Ängeln.	 
	 
	 O snöbleka flicka!	 Blott högröda läppar,	 
	 Blott kinder af purpur,	 De Evige kyssa.	 Skön blänkte du fordom,	 Lik ångande rosen	 I himmelens trädgård,	 Beduggad af känslans	 Olympiska tårar.	 Nu är du, o arma!	 Som vårdalens lilja,	 Så tvinsjuk och blek.	 Hvad helsningar sänder	 Du Christus tillbaka?	 O svara! jag trifs ej	 I skymningen här!	 
	 
	 
	 
	 Själen.	 
	 
	 Ack! slöte ej galler	 Och bommar af koppar	 Mig inne från vårens	 Hesperiska dalar,	 Hvad blommor jag skulle	 Åt Brudgummen plocka!	 Nu har jag ej annat	 Att gifva tillbaka,	 Än Brudgummens egen	 Gudomliga skänk.	 Kom! tag denna sippa,	 Bär henne, o Ängel!	 Åt Christus tillbaka:	 Berätta att perlan,	 Som darrande glimmar	 
	 I silfrade skålen,	 Är Animas tår.	 Säg Honom, att evigt	 Hon ångrar sin villa,	 Begråter den stunden,	 Då, lockad af ljuden	 Från Achamots harpa,	 Hon steg i den låga	 Materien ned.	 Nog länge åt tidens	 Och rummets Äoner	 I brännande tårar	 Den friborna tärnan	 Har skatten betalat:	 Nog länge, af Solens	 Cherub med det höga	 Det flammande svärdet	 Från lifsträdet jagad,	 Hon suckande irrat,	 Bland dunkla gestalter,	 I djurkretsens natt.	 Skall Psyche då aldrig	 Med Amor försonas?	 Skall Fenix ej upstå	 Förskönad från bålet?	 Ack! brister ej verldseggets	 Högblåa skal?	 Achamot – Materiens idé, den ursprungliga synden, Demiurgens Mor.	 
	 
	 
	 
	 
	 
	 
	 
	 
	 FÅNGEN.	 
	 
	 I Verldsfurstens Harem	 Är Anima fången.	 På grönskande mattor	 Hon suckande skrider,	 Och kronljusen sänka	 Från mörkblåa taket	 Sitt darrande skimmer	 På vandrerskan ned.	 Sju bistra Demoner	 Med blodröda sablar	 Vid portarne vaka:	 Tolf lågande drakar	 Kring borgen sig lagt.	 Af forntida vänner	 Ej någon hon skådar –	 Blott Månguden kommer –	 (En väktare är han;	 Men Animas tårar	 Den kalle dock röra!)	 I stjernklara nätter	 Han leende kommer	 Och klappar på fönstret	 Verldsfurste eller Demiurg – den som Naturens absoluta medelpunkt	 sig sättande, från Gud affällliga fenomen-menniskan. I Bibeln kallas han	 syndens menniska, Antichrist.	 
	 
	 Och för till den arma	 Gudomliga budskap	 Från Andarnes land.	 Och Soljungfrun kommer –	 (En väkterska är hon;	 Men Animas böner	 Dock henne beveka!)	 I ångande vårar	 Den strålande kommer	 Men blomstrande skänkerna	 Sunnan ifrån.	 
	 
	 Ack! Verldsfursten grufligt	 Den fångna behandlat.	 Från skinande barmen	 Han stjernkedjan ryckte,	 Från snöhvita medjan	 Han kämpande löste	 Den lysande gördeln,	 Som rodnande blygsel.	 Din älskling, Maria!	 Den strålande eterns	 Gudomliga dotter	 I himmelen väft.	 Från glänsande lemmar	 Han ryckte den ljusa	 Eteriska slöjan,	 Och klädde den fallna	 I fruktansvärdt svart.	 Ty Verldsfursten älskar	 
	 Det nattliga svarta:	 Ej kan han sig vänja	 Vid skimmer och ljus.	 
	 
	 Betraktelsens spegel	 Med darrande händer	 Den sörjande flickan	 För anletet håller	 Och kastar den bort,	 Och gråter och vrider	 Bloddaggiga händer	 Och ropar: »O Himmel!	 Hur rysligt förvandlad	 Nu Anima är!	 Hvart flydde de rosor,	 Som kinden förgyllde?	 Hur slocknade ögats	 Eldstrålande skimmer?	 Ur gullgula lockar	 Är solkronan fallen,	 Från tynande kroppen	 Är snödrägten röfvad.	 Of såge mig Christus,	 Han hatade mig.»	 
	 
	 O Anima! torka	 Från svanhvita kinden	 Din bäfvande gråt!	 
	 Ur Pleromas salar	 Dig Christus betraktar –	 O! vet att i ångrens	 Försonande tårar	 Du skönare blänker	 För Ljusdrottens öga,	 Än förr i den leende	 Kärlekens pragt.	 
	 
	 
	 
	 MARIA.	 
	 
	 Med forskande blickar	 Såg Christus från himlen	 Till jordgruset neder	 Och sökte en Tärna	 Bland menniskors barn.	 En Tärna, så menlös	 Som blomstret i Saron,	 Som dufvan så öm.	 En Tärna, hvars Lifsfrukt	 En gång från de mörka	 Demonernas välde,	 Materiens bojor	 Och synden och döden,	 Mildt skulle befria,	 O Adam! din ätt.	 Pleroma – Allhet; Enhetens uppenbarelse genom oändelig mångfald;	 den absoluta Medelpunktens periferi – Idéverld, änglahimmel, Olymp; äfven	 dess symbolik i Tiden och Rummet, Stjernhimmel, Församling.	 
	 
	 
	 Då såg Han Maria:	 I Bethlehems lundar,	 Bland susande palmer	 Och Salomos liljor,	 I aftonens skimmer	 Hon tänkande gick.	 Än bröt hon en blomma	 Vid ormande bäcken	 Och stänkte med tårar,	 Med andaktens tårar,	 Den gyllene kalken:	 Än såg hon, med stora	 Gudomliga ögon,	 I systerlig azur	 Mot Pleroma opp.	 Och Christus, af kärlek	 Gudomligt betagen,	 Till Furstar och Magter,	 Planeter och Solar	 I himlarne vände	 Sitt glänsande anlet:	 »O vänner! nu klingar	 Försoningens stund.»	 Och Gabriel sväfvar	 Med susande vingar	 Och glödande kinder	 Till Bethlehem ned.	 Och, »Hell Dig, Maria!»	 Så tonar hans stämma	 Från gullröda läppar	 I blommande lunden,	 Och himlarne gifva	 
	 Från klingande harpor,	 Från sjungande Änglar	 Hans helsning igen.	 Och floderne brusade,	 Skogarne susade:	 »Hell Dig, Maria,	 Guds Dotter och Brud!»	 Än sorlar i vågorna,	 Tindrar i lågorna,	 Klappar i menskornas	 Skakade hjertan,	 I fröjden och smärtan:	 »Hell Dig, Maria,	 I eviga dar!»	 
	 
	 
	 
	 BRUDEN.	 
	 
	 Långt skild från ärans gyllne salar	 Och flärdens yra ljud,	 I ödmjukhetens låga dalar	 Bor Christi trogna Brud.	 
	 
	 En salig vår dess parker sirar:	 Med hvarje månhvarfs lopp	 En ny gudomlig Flora spirar	 Ur mullens sköte opp.	 
	 
	 
	 Den glömda dygdens eterneller	 Befolka denna trakt,	 Och kärleksrosen himmelskt sväller	 I silfvertårars pragt.	 
	 
	 Oskuldens liljor mot den skära	 Smaragdegrönskan le,	 Och blyghetens violer bära	 Ambrosisk rökelse.	 
	 
	 Upp mot den bländande symbolen	 Af Andarnes Regent	 Ser längtans solros, kysst af strålen	 Från högblått firmament.	 
	 
	 Och der en tårebäck sig böjer,	 Nerom granitens berg,	 En späd Förgät mig ej sig höjer,	 Klädd i sin hembygds färg.	 
	 
	 Af fridens evigt gröna palmer	 Omsusad dalen är.	 Ljuft klinga näktergalens psalmer	 Och dufvans suckar der.	 
	 
	 Elysiskt ensamheten breder	 Sitt lugn kring denna ort.	 Ej steg en vandrare hit neder	 Ur stadens höga port.	 
	 
	 
	 Blott Änglar ned till Bruden sväfva	 Ur himlens blåa hus.	 Ljuft deras ambravingar bäfva	 I månens kyska ljus.	 
	 
	 »Gläds!» De till Eolsharpor sjunga	 Vid himlatoners lopp.	 »Snart skall den nya Solen ljunga	 Med evig majfest opp.	 
	 
	 Än kornet dödt och ensamt drömmer	 I dunkel nattfull jord.	 Än dödens skugga mystiskt gömmer	 Det helga Lifsens ord.	 
	 
	 Snart susa milda skaparväder	 Kring vansklighetens fält,	 Och evighetens morgon träder	 Ur österns rosentält.	 
	 
	 Och tusen himlaburna drifter,	 Som dött i jordens grus,	 Gå rodnande ur sina grifter	 Fram i evärdligt ljus.	 
	 
	 Hur salig skall du då, i andra	 Odödligas förbund.	 Bland Edens amaranter vandra	 I friska palmers lund!	 
	 
	 
	 Och glöda af serafisk tjusning,	 Då hänryckt du får se	 Din nya bild, i purpurljusning,	 Ur himlakällan le.	 
	 
	 Hvad glädjetårar skall Du gjuta,	 Då till sitt gudabröst	 Dig Christus ses för evigt sluta	 Vid Änglars jubelröst!	 
	 
	 Så vattna då med fromma tårar	 De späda blommors knopp.	 Snart rinna de i Edens vårar	 Till stjernor bytte opp.»	 
	 
	 
	 
	 
	 LUSTVANDRINGEN.	 
	 
	 Ur flärdens sidenprydda salar	 Den fromma själen enslig går	 I parkens famn, der näktergalar	 Besjunga jordens himlavår,	 Der blomstren paradisiskt spira	 I dagen fram ur almars skjul	 Och tingens nya Andar fira	 Kring jordens krets en mystisk jul.	 
	 
	 
	 Hvad tårar hennes kind bedugga!	 Af helig rysning pressas de	 I skogen, der ur ekars skugga	 Betraktelsernas rosor le.	 Guds kärlek der med nardusflägtar	 Omsväfvar vänligt hennes stig,	 Och glädjebranden, som försmägtar,	 Förskönad åter höjer sig.	 
	 
	 Ljuft på sin Brudgum hon då tänker	 I strålars eller törnens krans:	 Ur minnets gyllne spegel blänker	 Hans skugga i olympisk glans.	 Af svarta skyar, af azuren	 Förgäfves från sin kärlek skild,	 Vidt kring den blomstrande naturen	 Hon hör Hans stamma, ser Hans bild.	 
	 
	 I rosens hy med våta blickar	 Försonarns blod hon glänsa ser.	 Från solen Han sin helsning skickar,	 I aftonstjernans guld Han ler.	 I Honom andas blott den fromma,	 Af Honom blott dess hjerta vet.	 Hvart träd predikar, hvarje blomma	 Förkunnar korsets hemlighet.	 
	 
	 Med barmen svälld af evig brånad,	 Närd af ett ljuft oändligt hopp,	 Hon skådar med en namnlös trånad	 I azurn genom tårar opp.	 
	 När blixtens röda eldhaf svalla,	 Och dundrets dofva viggar slå,	 Upp till den höjd, der åskor knalla,	 Hon skådar längtande ändå.	 
	 
	 Klar stiger bönens offerflamma	 Ur hjertats natt, ur jordens grus,	 Och Edens vindar henne amma	 Och Änglar fröjdas i dess ljus.	 Guds Ande far på dufvovingar,	 Hallelujah! ur eterns höjd,	 Och känslans Eolsharpa klingar,	 Och tanken smälter bort i fröjd.	 
	 
	 
	 
	 
	 
	 STJERNORNA.	 
	 
	 Se stjernorna! se hur de evigt unga,	 Beskrudade af glans,	 Kring rymdernas kristallesalar ljunga	 I härlig fackeldans.	 
	 
	 HANS låf, som öfver Rummet, öfver Tiden	 Dväljs mellan Cherubim,	 De sjunga gällt, som, i den högre friden,	 En chor af Serafim!	 
	 
	 
	 Ej seklers allmagt deras kraft försvagar.	 I dag de följa än	 De samma heliga och visa lagar	 Dem gafs i skapelsen.	 
	 
	 Odödlighet dem himlen derför skänker,	 Ej vissnar hårens gull,	 Ej ungdomsblomman, som på kinden blänker	 Eldfärgad, skimmerfull.	 
	 När slägter tallöst blomstra opp och falla	 I jordens låga dal,	 Sin Bardasång de lika modigt skalla	 I fästets kungasal.	 
	 
	 Så lönar himlen dem, som själen rena	 Från jordiska begär,	 Hvars hjertan slå för Gudomen allena,	 För allt hvad evigt är.	 
	 
	 Olympisk glans skall hvar och en förklara,	 Som vandrat dygdens stig.	 Vill du en ros? Vill du en stjerna vara?	 O yngling! svara mig.	 
	 
	 
	 
	 
	 
	 
	 JORDEN.	 
	 
	 »Hvem skapte dig så mörk, o Moder!	 Så tung och kall?	 Hvem bjöd dig gråta dessa floder,	 Ett verldshafs svall?	 
	 
	 Ej tröstar glansen af din yta	 Din sorgsna Son.	 Blott härmad är dess pragt, – der skryta	 Blott ljusets lån.	 
	 
	 Af rosor och af hyacinter	 Din mantel ler,	 Men tanken endast natt och vinter	 Derunder ser.	 
	 
	 Häruppe gycklar lifvets skara	 I menlös ro.	 Förruttnelse och maskar bara	 Der nere bo.	 
	 
	 Hårdt är ditt hjerta – Ej det ömmar	 För barnens lott.	 Ej blod i dina ådror strömmar, –	 Metaller blott.	 
	 
	 
	 Hur grymt med våra qval du skämtar,	 Med vårt begär!	 Det bröst, som efter sällhet flämtar	 Du guld beskär.»	 
	 
	 O Son! ej mörk jag skapad blifvit,	 Ej kall jag var.	 Den drägt din ondska åt mig gifvit,	 Jag sedan bar.	 
	 
	 Se’n brottsligt du dig skilja låtit	 Från ljusets Gud,	 Jag natt och dag allena gråtit	 I sorgeskrud.	 
	 
	 Blott minnets bleka krona sirar	 Mitt dunkla hår,	 När jag din oskulds dödsfest firar	 Hvar flygtig vår.	 
	 
	 Gå! helga du på nytt din vilja!	 Var åter ren	 Och silfverhvit som dalens lilja	 I månens sken.	 
	 
	 Med lifvets Fader dig försona!	 Mot verlden strid,	 För himmelrikets sköna krona,	 För dygdens frid.	 
	 
	 
	 Då skall jag åter mot dig mysa –	 Med glädjens namn	 Du skall mig nämna och ej rysa	 För modrens famn.	 
	 
	 Då, när min sorgetid har farit	 Som moln förbi,	 Skall jag ånyo, hvad jag varit,	 Ditt Eden bli.	 
	 
	 O gläds! snart dödens tegar föda	 De helga ax.	 Då skall jag högt af kärlek glöda	 Som fordomsdags.	 
	 
	 Och hänryckt uppstå till det möte	 Jag länge flytt,	 Och bära i Gud Faders sköte	 Hans barn på nytt.	 
	 
	 
	 
	 FLODEN.	 
	 
	 Se den klara	 Strömmen fara	 Genom fält och skogar hän.	 Se dess ljusa	 Böljor susa	 Under gröna poppelträn.	 
	 
	 
	 Aldrig rastar,	 Fjerran hastar,	 Fjerran bort hans silfvervåg.	 Intet hinder	 Honom binder	 På hans långa vandringståg.	 
	 
	 Vårens händer	 Kring hans stränder	 Blommor strö till tusental,	 Och de unga	 Fåglar sjunga	 Rundtomkring i skuggrik dal.	 Eliséer,	 Land af Féer	 Rikt befolkade han ser,	 Och kring svallen	 Af kristallen	 Gjutas myrtenskuggor ner.	 
	 
	 Månens milda	 Klot ses bilda	 I hans våg sin återglans.	 Solens skära	 Gudomsära	 Lifvar den med stjernors dans.	 Gröna öar,	 Vattnets möar,	 Sträcka honom famnen mot.	 
	 
	 Guld och klara	 Perlors skara	 Trampas flygtigt af hans fot.	 
	 
	 Evig trånad,	 Dunkel brånad	 Honom för mot hafvets strand.	 Oceanen	 Länkar banen	 Med fördolda kärleksband.	 Utan hvila	 Ses han ila,	 Vill i azurdjupets ro	 Sig förlora,	 I det stora	 Fadrens vatturike bo.	 
	 
	 Så ock Anden,	 Löst ur banden	 Af en jordisk kärleks tvång,	 Söker friden,	 Genom tiden	 Rastlöst välfvande sin gång.	 Vårens löjen,	 Lifvets nöjen	 Han föraktar – Glädjens hamn	 Vill han hinna	 Och försvinna	 I oändlighetens famn.	 
	 
	 
	 
	 
	 
	 
	 
	 
	 KÄLLAN.	 
	 
	 Jag vet en ljusblå källa.	 Ur jordens dolda sköte	 Hon silar mellan rosor,	 I gröna sommardalen,	 Kristalleådrans lopp.	 På afstånd dånar forsen:	 Betäckt af snöhvit fradga,	 Han nejdens alla skogar	 Med sina genljud tröttar	 Och tystar näktergalens	 Och turturdufvans sång.	 Men stilla flyter källan,	 Tyst suckar hon, och himlen	 Allena hör dess suckar.	 Mildt småler hon, och himlen	 Mot hennes löjen svarar.	 Af morgonen och qvällen	 Med dubbelt purpur brämad	 Han i dess lugna yta	 Sig kärleksfullt betraktar,	 Och måne, sol och stjernor,	 Den klara midnattshären,	 Inbilda sina flammor	 I hennes djup, och kyssa	 Med ljusets rena läppar	 Dess silfverklara våg.	 Från cederkrönta bergen	 En vänlig Herde kommer.	 
	 
	 Förbi den vilda forssen,	 De evigt mulna floder,	 Med lätta steg han ilar,	 Af friska blomster kransad,	 Och nedgår till den blyga,	 Den jungfruliga källan,	 Att spegla i dess bölja	 Sitt guda-anlete.	 Och röd som drufvans blodsdagg,	 Och hvit som mjölk af hjorden	 Från spegelytan strålar	 Hans fägring ljuft tillbaka:	 Det kalla vattnet älskar,	 Och källans hjerta darrar	 Af outsäglig fröjd.	 
	 
	 O menska! vill du veta,	 Hvar källan är belägen?	 Hvar herden dväljs? – Hon qväller	 I oskuldsfulla hjertan	 Den rena silfvervågen,	 Och GUD är Herdens namn.	 
	 
	 
	 
	 
	 KORSET.	 
	 
	 Fritt qväde verldens barn hur krigets åskor ljunga.	 Hur nöjets rosor le!	 Om JESU helga Kors jag vill i öcknen sjunga	 Vid fridens psaltare.	 
	 
	 
	 Allsmägtiga symbol af gudalifvets låga!	 Du som af evighet	 Förintat med din kraft demonernas förmåga	 Och mörkrets väldighet.	 
	 
	 Hur mildt i våra bröst Du Edens minnen väcker,	 En himmelskt säll minut,	 Der rosenkrönt af blod Du nådens armar sträcker	 Mot fyra verldar ut.	 
	 
	 Det fångna Ordets ljus uppflammar då i natten,	 Och, af din solblick mött,	 Framqväller ur vår blick de klara tårars vatten,	 Der själens fornlif dött.	 
	 
	 Lik dagens gyllne Drott i mörka villors töcken	 Du lyser, mild och skär.	 Om ljusets fosterland Du i materiens öcken	 Ett himmelskt vittne är.	 
	 
	 O Kors! ett ljufligt skygd i evighet Du gifver	 Åt en förlossad verld.	 Förfriskad vandraren i dina skuggor blifver	 På lifvets pilgrimsfärd.	 
	 
	 Hvad under timma der! ur dödens armar frälsas	 Den bundne syndaren,	 Den blinde får sin syn, och sjuklingen sin helsas	 Majfriska dar igen.	 
	 
	 
	 En dag skall domarns röst med nya dunder skalla.	 I kamp mot eldens brand	 Skall vattenriket upp ur djupets källor svalla,	 Och lossas alla band.	 
	 
	 De höga stjernorna af sina throner neder	 För evigt stiga då.	 Ej mer det gyllne bloss som årets skiften leder	 Skall upp i öster gå.	 
	 
	 När domens eldstorm vildt kring himlens poler hviner	 Allt sköflas i dess lopp.	 Blott Korset räddas skall ur verldarnes ruiner,	 Skall stå förklaradt opp.	 
	 
	 På vansklighetens fält det evigt var allena.	 I Edens sälla bygd	 Det omplanteras skall och skänka åt de rena	 Guds Brudar evigt skygd.	 
	 
	 
	 
	 
	 ORAKLET.	 
	 
	 Från tusen sinom tusen år	 Vid Libanon en ceder står.	 Omringad af skyddande Geniers vakt	 Den speglar i Phialas källa sin pragt.	 
	 
	 
	 I skuggan af dess höga stam	 Ses underblommor spira fram,	 Och nattvinden höjer, en andesång lik,	 I lummiga kronan sin klagomusik.	 
	 
	 Med vördnad månens öga ser	 Från dunkla silfverskyar ner,	 Med vördnad de gullröda stjernornas tropp	 På gåtfulla trädets olympiska topp.	 
	 
	 Tyst samlas här i nattens stund	 De rena Änglarnes förbund	 Att drömma, vid löfvens elegiska sus,	 Om flyktade verldar, om kommandes ljus.	 
	 
	 Ej bygger örnen här sitt bo,	 Men ljuflig trygghet, ostörd ro	 Den skälfvande dufvan, den flämtande rån	 Glad finner hos skogarnes fridlysta son.	 
	 
	 Dock re´n ett jern jag slipas ser:	 Till jorden vildt han störtas ner,	 Vid Libanons suckar, vid nymfernas sorg,	 Den kungliga Cedern på fjällarnes borg.	 
	 
	 Men efter detta grymma fall	 Sitt rätta lif han börja skall.	 Som Fenix föryngras af flammor och bål,	 Så föds han ånyo af härjningens stål.	 
	 
	 
	 Likt Edens lifsträd skall han då	 I evig purpurblomma stå,	 Åt barnen af Adam än bjuda en gång	 Odödlighets-äpplen mot grafvarnes tvång.	 
	 
	 Och mildt församla i sitt skygd	 Tro, ånger, kärlek, hopp och dygd,	 Förbrödrade skaror i kärlekens band,	 Från morgonens portar till nedgångens land!	 
	 
	 O träd! med vördnad då för dig	 Skall Ares poppel böja sig,	 Och Cynthierns lager och Dundrarens ek	 Och Cyprias myrten, Sefirernas lek.	 
	 
	 Föråldras äfvens Solens ljus,	 Förvandlas klipporna till grus	 Och falla af fästet än stjernorna ner,	 Du, evigt dock trygg, åt förstörelsen ler.	 
	 
	 
	 
	 
	 LILJAN.	 
	 
	 På Liljan i dess silfverskrud	 Med tårar själen ser.	 »Hur prägtigt smyckas hon af Gud!	 Hur oskuldsfull hon ler!	 
	 
	 
	 Ej hinner fjällens snö dess glans,	 Ej böljans stolta svan,	 Ej månen, der i strålars krans	 Han vandrar luftens ban.	 
	 
	 Bland Floras alla himlabarn	 Dess stängel kronan bär,	 Och slöjans rika etergarn	 Af majglans spunnet är.	 
	 
	 Ej smycken hon tillsammans bragt.	 Djup är dess sabbatsro,	 Och dock så klädd i all sin pragt	 Var icke Salomo.	 
	 
	 Säg blomma! hvarför älskas du	 Af himlens Konung så?	 Hans egen dotter måste ju	 I sorgekläder gå.»	 
	 
	 O menska! mitt exempel följ,	 Dig värdig gör min skrud:	 Var oskuldsfull som jag och dölj	 Ditt eget lif i Gud.	 
	 
	 Mig bjödo solens milda ljus	 Och vestans ljumma vind,	 Att blicka fram ur jordens grus	 Med glädjetårad kind.	 
	 
	 
	 Och le bland unga blommors flock	 Inunder högblå pol.	 På dig, o menska! väntar ock	 En vårvind och en sol.	 
	 
	 Åt ljusets och åt andans kraft	 Dig endast öfverlåt,	 Och drick af lifvets himlasaft	 En mystisk perlegråt!	 
	 
	 Ej Liljans hjerta slår af harm,	 När fjäriln, vild och yr,	 Förbi dess stjelk till Rosens barm	 Med purpurvingar flyr.	 
	 
	 När Filomelas silfverröst	 Förtrollar lundarne,	 Tyst ur sitt afundsfria bröst	 Hon andas rökelse.	 
	 
	 Stolt örnen far mot himlens slott,	 Mot stjernors blåa sal.	 En bönesuck med honom blott	 Hon skickar ur sin dal.	 
	 
	 Stum badar hon i tårars flod,	 När i olympisk pragt	 Den flydda solens offerblod	 Förgyller vesterns trakt,	 
	 
	 
	 Och när den höga morgonen	 På rosenröda charn	 Predikar om uppståndelsen	 för alla jordens barn.	 
	 
	 O menska! mitt exempel följ,	 Dig värdig gör min skrud:	 Var oskuldsfull som jag och dölj	 Ditt eget lif i Gud.	 
	 
	 
	 
	 
	 VÅRSÅNGER.	 
	 
	 
	 I.	 
	 
	 Ur Solens gyllne öga	 Guds kärlek strålar ner,	 Till jorden mildt den höga	 Oändligheten ser.	 Kring spegelklara vikar	 Ler Maj i hoppets drägt,	 Förlossning han predikar	 För ljusets bundna slägt.	 
	 
	 Se! elfvens forsar ljunga	 Ur sina bojors tvång.	 Hör! vattnets andar sjunga	 Sin glada frälsningssång,	 
	 
	 
	 Och Proteus och hans tärnor	 Förnya på vår jord	 För himlens alla stjernor	 Den gamla sagans ord.	 
	 
	 Vid lätta vindars gyckel	 Och sång af fåglars tropp	 Mildt löser vårens nyckel	 Det stora häktet opp.	 Mot strålarne och flägten	 Med fröjdens silfvertår	 Den glada blomsterslägten	 Ur nattens kamrar går.	 
	 
	 Re’n blåser HERRANS anda	 I trädens kronor lif,	 Der luftens skaror blanda	 Sitt gälla tidsfördrif.	 Väckt ur den långa dvalan	 I böljornas gemak,	 Låfsjunger åter svalan	 Vid odlarns låga tak.	 
	 
	 Ej Psyche längre dröjer	 I skepnaden af larf.	 Gullvingad hon sig höjer	 Till glädjens fulla arf.	 Magnetiskt rosens knoppar	 Dess kyssar till sig dra.	 Re’n uppstå alla kroppar –	 När vakna själarna?	 
	 
	 
	 När gryr den sälla våren,	 Som trotsar tidens magt?	 När fuktar glädjetåren	 Hans amaranters pragt?	 När lösas grafvens fångar?	 När blomstrar Adams ätt	 Kring lifsens träd, som ångar	 Vidt öfver Edens slätt?	 
	 
	 O själ! hvem lossar vingen	 På dig, som, blek och matt,	 Än dväljs vid jorderingen	 I vintrar och i natt?	 När spirar, för att skilja	 Sig evigt från allt grus,	 Odödlighetens Lilja	 I Andesolens ljus?	 
	 
	 
	 
	 II.	 
	 
	 Ert frälsningstecken sen, j ljusets fångne bröder,	 Er långa träldoms slut.	 Naturens Hermes-egg i solens strålar föder:	 Re’n sväfvar fostret ut.	 
	 
	 O! sen den sköna Maj! På safirblåa vingar	 Och i smaragders skrud	 Han öfver haf och jord vid lärkors jubel svingar	 Och vattnens fägneljud.	 
	 
	 
	 Mildt ler hans anlete. Det blåa ögat flyter	 I glädjens sälla gråt,	 Och manteln, skiftande, mot strålens udd sig bryter	 I tusen färgers ståt.	 
	 
	 Hvar Ros som leende ur jordens sköte spirar,	 Hvar lycklig fågels röst,	 Hvar sakta vestanflägt, o Himlabarn! dig firar,	 Hvar suck ur Alltets bröst.	 
	 
	 Ej länge vi dig se. Ditt änglahjerta brinner	 Af eviga begär.	 Högt öfver kräftans pol du sväfvar och försvinner	 I Fadrens armar der.	 
	 
	 O flygtiga Seraf, som årets morgon kröner	 Med njutningar och hopp!	 Tag menskans offerrök, dess suckar och dess böner,	 Med dig till himlen opp!	 
	 
	 
	 
	 III.	 
	 
	 En Ängel är den sköna Vår:	 På blåa vingars par	 Med sippor kring sitt ljusa hår	 Från Pleroma han far.	 
	 
	 
	 Och står i dalen, himmelskt skön,	 Bland vestanvindars chor.	 Strax smälter för hans blickar snön,	 Och gräset sakta gror.	 
	 
	 Af längtan och af kärlek slår	 Naturens stora barm.	 Vid hennes läger Solen står	 Så röd och älskogsvarm.	 
	 
	 Re’n kransar löfvet trädens stam.	 Ömt tonar näktergal’n,	 Och alla blommor titta fram	 I gräsbeväxta dal’n.	 
	 
	 Förgät-mig-ej mot himlen ser,	 Kysst af en ambraflägt,	 Och festligt Hyacinten ler	 I blåa kronors drägt.	 
	 
	 Narcissen vaknar på sin vall	 Vid silfverkällans bryn,	 Och ser i vågornas kristall	 Sig sjelf på nytt och skyn.	 
	 
	 Ur knoppen sticker Rosen ut	 Sin friska purpurmund	 Och hviskar: »Är ej vintren slut?	 Säg, grönskar jordens rund?»	 
	 
	 
	 Med våta kinder själen sof,	 Förtärd af åldrig sorg,	 I Demiurgens skumma hof,	 I stjernbevakad borg.	 
	 
	 Kom så en hviskande Sefir:	 »Vak opp, o sköna Brud!	 Hit anländ i sin blomsterzir	 Är Vårens unga Gud.	 
	 
	 Igenom Vädurns portar nyss	 Hit ner han kommen är.	 Från honom bringar jag en kyss,	 Från Christus en han bär.	 
	 
	 Hvart djur, hvar blomma på sitt vis	 Hans ankomst firar re’n.	 O Lilja från Guds Paradis!	 Var du ej mera sen!»	 
	 
	 Med tårar på sin bleka kind	 Och lösta silkeshår,	 Kringflägtade af himlens vind,	 Ur borgen flickan går.	 
	 
	 Med undran hennes blickar se	 Den mörka jordens ring,	 Och Demiurgens parker le	 I festglans rundt omkring.	 
	 
	 
	 »Tro, älska, hoppas, ömma Brud!»	 Så klingar vårens röst.	 Snart sluter dig Äoners Gud	 För evigt till sitt bröst.	 
	 
	 Tag denna kyss. Till himlarne	 Jag återilar re’n,	 Der Kyrkans myriader le	 I Andesolens sken.	 
	 
	 En skugga blott, en rosendröm	 Jag är i dödens trakt.	 Farväl, och i ditt hjerta göm	 Det budskap jag dig bragt.»	 
	 
	 
	 
	 IV.	 
	 
	 De svarta molnen skingras mer och mer.	 Oändligheten öfver jorden ler.	 Från blåa rymden hänryckt sväfvar Anden	 På ljumma vingar kring de kulna landen.	 
	 
	 Och Christus vänligt från det höga ser	 I kärleksglorians helga strålar ner.	 Han väcker jorden ur sin vinterdvala:	 De döde uppstå, röra sig och tala.	 
	 
	 
	 Se lifvet gjutes i Naturens barm.	 Med änglabarnen på sin modersarm	 Hon i sin Brudgums milda ljus sig gläder,	 Af liljor krönt och klädd i högtidskläder.	 
	 
	 Ur Oceanen sväfvar svalan opp,	 Ur mullen blomstren framgå ur sin knopp,	 I purpurfjäril larfven sig förbyter,	 Och stela vågen mellan säfven flyter.	 
	 
	 Af trånad blek den kyska liljan står.	 På rosens kinder glädjens flamma rår.	 Kring henne Vestan, varm af älskog, kryssar:	 Glad som en Brud hon darrar för hans kyssar.	 
	 
	 Dit upp, dit upp! så suckar hvarje bröst.	 Dit upp, dit upp! så hviskar hvarje röst.	 Dit upp, dit upp mot ljusets sälla länder	 Min qvalda själ sitt våta öga vänder.	 
	 
	 När skall hon lösas ur materiens band?	 När skall hon, lifvad af sin gudabrand,	 Odödligt sig förlora i azuren,	 På silfvervingar lik en dufva buren?	 
	 
	 
	 
	 
	 V.	 
	 
	 Våren är inne. Försonaren åter	 Mildt af en Qvinna sig framföda låter.	 Neder till henne på lekande vingar	 Gabriel sväfvar å nyo och bringar	 Sällhetens budskap.	 
	 
	 Ljufligt Hans röst i Sefirerna susar,	 Mägtigt hans stämma i floderna brusar,	 Sakta den hviskar från vaknande träden,	 Festligt den klingar i fåglarnes qväden:	 »Hell dig, Maria!	 
	 
	 Himlen dig älskar, benådade Qvinna!	 Evigt som ljuset, Hans kärlek skall brinna,	 Evigt sin Brud Han i famnen skall trycka	 Tider och öden ej kunna dig rycka	 Bort från Hans hjerta.	 
	 
	 Ty af er låga en pant skall du bära,	 Ämnad att stråla odödligt i ära.	 Väl skall Han göra förgängelsen möte,	 Men ur de nattliga grafvarnes sköte	 Uppstå förklarad.»	 
	 
	 Qvinnan det hörer med klappande hjerta,	 Glömmer de stormiga vintrarnes smärta.	 
	 
	 Snömanteln kastar den leende Bruden	 Glädtigt ifrån sig och sträcker mot Guden	 Kärliga armar.	 
	 
	 Tiden fullkomnas. Då föder Maria,	 Oss från materiens bojor att fria	 Vänd mot sitt ursprung, det himmelska ljuset,	 Framgår en strålande Yngling ur gruset,	 Framgår ur natten.	 
	 
	 
	 
	 
	 TÅRARNES LÅF.	 
	 
	 (Efter A. W. Schlegel.)	 
	 
	 Ljumma vindar,	 Skygd och lindar,	 Glädjens kransar i vårt hår,	 Flickans söta	 Kyssar möta,	 Vaggad ljuft vid barmens vår,	 Bacchi ljufva	 Nektardrufva,	 Skämt och dans och harpors röst, –	 Allt, o sinnen!	 Hvad j vinnen,	 Fyller detta väl vårt bröst?	 
	 
	 När de våta	 Blickar gråta	 
	 Vemodsdaggen, klar och mild,	 I vårt öga	 Ser den höga	 Empyréen då sin bild.	 Saligt tåren	 Lindrar såren	 Af begärens grymma krig.	 Lik den fromma	 Fältets blomma	 Själen vattnad höjer sig.	 
	 
	 Tårmängd vorden	 Är den jorden	 Af hvars grus vi daning fått.	 Gråt och smärta	 I vårt hjerta	 Äro lifvets ådror blott.	 När de lossas,	 Liksom krossas	 Då vår själ vid bojan van;	 Men de bryta	 Fram och flyta,	 Kärlek! i din Ocean.	 
	 
	 Tårefloder	 Verldars Moder,	 Skaparns helga längtan göt.	 Från den ömma	 Än de strömma	 Huldt kring barnen i dess sköt.	 
	 Skall då Anden	 Slita banden,	 Lifvets källa åter nå,	 Må han gråta,	 I den såta	 Modrens famn tillbaka gå.	 
	 
	 
	 
	 SKUGGAN.	 
	 
	 
	 I tidens dunkla källa	 Sin vålnad Psyche ser.	 Strax heta tårar qvälla	 På strandens liljor ner.	 Ack! flyktad rosenglansen	 Från hennes kinder är,	 Och för den gyllne kransen	 Ett sorgedok hon bär.	 
	 
	 »O nymf i vattnets bölja!	 O jemmerbleka hamn!	 Hvi söker du att dölja	 Din hembygd och ditt namn?	 Vi voro fordom vänner	 I blåa himmelen.	 Trotts doket jag dig känner,	 O saknade! igen.	 
	 
	 
	 I kärleks-oceanen	 I Andelifvets våg,	 Den himmelska Jordanen,	 Bland Änglar jag dig såg.	 En krans af stjernor lyste	 Då festligt kring ditt hår,	 Och menlös glädje myste	 Från rosenläppars vår.	 
	 
	 Säg, hvi du nu förbyter	 Ditt gudaanlete?	 Säg, hvi ditt öga flyter	 I dunkla tårars ve?	 Beprydd af stjernors hvimmel	 Och krönt af skyars gull,	 Dig ju en azurhimmel	 Än famnar kärleksfull?	 
	 
	 En outsäglig trånad	 Mot honom lyftar mig.	 De långa qvalens brånad	 Jag släcka vill hos dig.	 Vår gråt och våra kyssar	 Vi kärligt blanda må,	 Tills vattnet ljuft oss vyssar	 I slummer begge två.»	 
	 
	 »Det är ej jag som lider.	 Ack! tåren är ej min,	 Som här i dunklet skrider:	 O syster! han är din.	 
	 
	 Den fordna Psyches vålnad,	 Dess jordlif blott jag är.	 Som dess min glans är kolnad,	 Som hon jag likdrägt bär.	 
	 
	 Först när, med Gud försonad	 Och med din forntids dar,	 I strålars hufvudbonad	 Du åter skimrar klar,	 När Ordets sol begjuter	 Dig med sin kärleksglans,	 Och Kyrkan hänryckt sluter	 Dig i sin Änglakrans,	 
	 
	 Då hasta till mitt möte:	 I eterflodens lopp,	 Det första Lifvets sköte,	 Sök då din syster opp.	 Då skall jag, mildt omfluten	 Af härlighetens pol,	 Mot vattnets speglar bruten,	 Framskymta lik en sol,	 
	 
	 Och le mot dig i stråligt	 Aurorafärgadt ljus.	 O! vandra derför tåligt	 I pröfningsbanans grus.	 Från vattnet lyft ditt öga,	 Från mina stjernors chor.	 En afgrund är den höga	 Olymp, der nu jag bor.	 
	 
	 Åtskiljas och förenas	 Vi kunna ej likväl.	 Mins att med dig jag renas,	 Med dig jag fläckas, själ!	 På mörkrets vägar vandra –	 En Demon i mig se!	 På ljusets – mot hvarandra	 I syskonfröjd vi le.	 
	 
	 Sök sjelf ej qvalen lykta –	 Från himlens sälla trakt,	 Till Orkus kan du flykta,	 Ej undan Jagets magt,	 Tills med förlofningsringen	 Den eviga Idén	 Nedstrålar öfver tingen	 I kärleksglorians sken,	 
	 
	 Och trycker, under ljuden	 Af Änglars segerröst,	 Den återvunna Bruden	 Med tjusning till sitt bröst,	 Dess trånad ömt hugsvalar	 Och läser för dess hopp	 Till evighetens salar	 Demante-porten opp.»	 
	 
	 
	 
	 
	 
	 
	 BRUDGUMMEN.	 
	 
	 Ur Kyrkans modersarmar jagad,	 Af bleka minnen blott ledsagad,	 Går Psyche, höljd i sorgens flor,	 På stränderna, der döden bor.	 
	 
	 Än ses hon mot Olympen häfva	 Sin blick, der vemodstårar bäfva;	 Än slår hon, tynande och matt,	 Den långsamt ned till jordens natt.	 
	 
	 Af rosor kransad sitter qvällen	 I purpurdrägt på vestra fjällen.	 Ett återsken af glädjens land	 Ser själens öga i dess brand.	 
	 
	 Af stjernor glimma eterns zoner.	 En här af saliga Äoner	 I nattens klara ljus hon ser	 Ur dunkelt fjerran blicka ner.	 
	 
	 Tyst knoppas blomstren, dalens stjernor.	 Försvunna syskon, Kyrkans tärnor,	 I örtgestalter fängslade,	 Tror Psyche mystiskt kring sig le.	 
	 
	 
	 En tår i liljans kalk hon gjuter,	 Till sina läppar henne sluter	 Och hviskar: »är vår moder ej	 Med dottren än försonad, säj?	 
	 
	 Hvad? Eller vredgas än den höga,	 Der inför Gud med hänryckt öga	 Och Solens krona om sitt hår	 På månens silfverklot hon står?	 
	 
	 När höjs jag, frälsad, öfver tingen?	 När skimrar jag i syskonringen?	 När famnar mig i gyllne ro,	 Han, mina tankars A och O?	 
	 
	 Hvars kropp från åkerns gullhaf kallar,	 Hvars blod i vinets drufvor svallar,	 Hvars blickar, ömt välsignande,	 Ur alla stjernor på mig se?	 
	 
	 Hvar mossig häll, som hvila gifver,	 Åt vandrerskan, Hans altar blifver,	 Hans tempel hvarje skuggrik lund,	 Der tyst hon dväljs en middagsstund.	 
	 
	 I alla verldar och naturer,	 I stumma blommors signaturer,	 I nattens silfver, dagens gull	 Hans namn jag läser, vördnadsfull.	 
	 
	 
	 O bleka andevålnad, svara!	 Skall Han ej snart sig uppenbara?	 När famnar mig i gyllne ro	 Han, mina tankars A och O?»	 
	 
	 En helsning klingar bortom Tärnan.	 Hon ser sig om, och Morgonstjernan,	 Som går i Österlandet opp,	 O ljusets kärlek! för ditt hopp,	 
	 
	 Den Klippa, hvarest dygden hvilar	 Odödligt trygg för ödets pilar,	 Det Lifsens Träd, hvars krona står	 I blomman af en evig vår,	 
	 
	 Den Herde, som i gröna dalar	 Ömt leder hjorden och hugsvalar,	 Den Väldige, som nyckeln har	 Till hjord och himmel och Tenar,	 
	 
	 För hennes blick Han saligt blänker.	 Sin hjessa törnekrönt Han sänker	 Och korsets nattliga mystèr	 På blodbestänkta skullror bär.	 
	 
	 Af purpurstrålande rubiner,	 Af martersårens glans Han skiner.	 I presterlig försoningsskrud,	 Han blickar på sin fallna Brud.	 
	 
	 
	 Och silfverstämman himmelskt ljuder	 »Till Lammets bröllop jag dig bjuder,	 Till himlarne jag leder dig –	 Kom följ min dunkla rosenstig.»	 
	 
	 Och blek af glädje själen känner	 Den Helige igen. Då bränner	 Ett tusenårigt qval dess bröst,	 Men svalkas snart af himmelsk tröst.	 
	 
	 Till Hjeltens fot hon störtar neder,	 Omarmar rörd Hans knän och beder,	 Hvad ej till stoftets öra hann,	 Hvad harpans språk ej nämna kan.	 
	 
	 
	 
	 
	 SAMTAL.	 
	 
	 »Hvi suckar du, Flicka?	 Kring nejderna blicka,	 Dem Solen bestrålar	 Med lefvande glans.	 Se sjöarnes vatten	 Dem månen om natten	 Med trollsilfver målar –	 Se fjällarnes krans!	 Räds icke mitt dunder –	 På Tabor du står.	 
	 Olympiskt derunder	 Jag blixtrar och slår.	 O! torka från kinden din vekliga tår!»	 
	 
	 »Nej! evigt han rinne!	 Mitt sörjande minne	 Dock aldrig förglömmer	 Sitt heliga förr.	 Med gråt mot det höga	 Dig lyfta, o öga,	 Tills öppnad jag drömmer	 All salighets dörr.	 Se! lärkorna svinga	 Från cedrarnes topp:	 Hur festligt de klinga	 Sin njutning, sitt hopp!	 O! finge jag följa med skaran dit opp!»	 
	 
	 »Kom, blicka hit neder!	 Sin himmel der breder,	 Bland rosiga vårar,	 En yppig Natur.	 Stolt vandrar Jordanen	 Den ilande banen:	 Mildt vattna hans tårar	 Jerusalems mur.	 Till Drottning dig kröna	 Skall Verldsfurstens hand.	 Du är i hans sköna	 Förlofvade land.	 O! nalkas ej qvällen med facklornas brand?»	 
	 
	 
	 »Hvad ödsliga länder!	 Från dödshafvets stränder	 Förfärliga töcknar	 Stå qväfvande opp.	 Din vår är så kulen,	 Din flod, ack, hur mulen!	 I svartbrända öcknar	 Hemskt kröker sitt lopp.	 Din magt och din ära	 Ej tjusa min håg,	 Se’n en gång de skära	 Guds himlar jag såg,	 Der Ordet sig speglar i Lifskällans våg.»	 
	 
	 »Se Libanons fjällar!	 Med tidiga qvällar	 Omskygga hans toppar	 De vandrandes stig.	 I nattliga schakter	 Planeternes vakter	 Guld, silfver och koppar	 Der vårda åt dig.	 Se, vinbergen sjuda	 Af färger och lust.	 Snart drufvorna bjuda	 Sin fradgande must,	 Vid bäckarnes hviskning och vindarnes pust.»	 
	 
	 »Fritt glöde de klara	 Metallernas skara,	 Af stjernorna ammad,	 
	 I grufvornas natt.	 Fritt mogne din ljufva	 Nektariska drufva,	 Af Solen beflammad,	 Sin fuktiga skatt.	 Din lust jag föraktar,	 Din skimrande mull.	 Till himlen jag traktar –	 Af fröjd är den full,	 Af oskuldens silfver och kärlekens gull.»	 
	 
	 »Mig lockar azuren,	 Den högre Naturen,	 Dit stjernornas dyrkan	 Och Tidens ej hann,	 Der Sanningen prålar	 I Urtankens strålar,	 Och Christus och Kyrkan	 Betrakta hvarann.	 Klart gjuter kring polen,	 I helgonens krans,	 Den andliga Solen	 Sin eviga glans.	 Djupt hvimlar derunder planeternes dans.»	 
	 
	 
	 
	 
	 
	 
	 
			 
	 
	 
	 
	 
	 
	 
	 
	 
	 
	 
	 
	 
	 
	 LILJOR I SARON	 
	 ANDRA OCH TREDJE HÄFTET.	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 MARTYRERNA,	 
	 DRAMATISK SKALDEDIGT.	 
	 
	 
	 
	 
	 
	 
	 
	 
	 PERSONERNE:	 
	 HILARIANUS, Pro-Consul i Libyen.	 SYLVIUS, Senator, stadd på en resa i Provinserna.	 ALBANUS, Romersk Riddare, bosatt i Carthago.	 EMILIA, hans Maka.	 AULUS, deras Son.	 PERPETUA, deras Dotter, Enka efter Riddarn Flavius.	 
		FELICITAS.⎫		THEODORUS.⎪		EUBULUS.⎪		MARCION.⎬ Christne		AMATUS.⎪		EVANDER.⎪		LYCOPHRON.⎭	 
	 CORNELIUS, krigstribun, tjenstgörande vid de i Libyen förlagda Legi­	 onerna.	 FLAVIUS, Perpetuas Son, åtta år gammal.	 GABINIUS, Centurio.	 DAMON, favoritslaf hos Hilarianus. EN ANNAN SLAF. SOLDATER.	 CHRISTNE. INVÅNARE I CHARTAGO.	 
	 
	 
	 
	 
	 Tiden för handlingen är början af Septimii Severi regering. Rum­	 met, koloni-staden Carthago och dess grannskap.	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 FÖRSTA AKTEN.	 
	 
	 
		(Ett Torg, skuggadt af Plataner.)				THEODORUS. FLERE CHRISTNE.						 THEODORUS.		 
		 Ja, mina Vänner! Frestelserna nalkas.		 Likt svarta moln, som öfver glada skördfält		 Och lugna haf, der handelns kölar gunga,		 En qvalmig sommar, dundrande sig höja,		 Så nalkas ångstens jemmerfulla dar.		 Snart ljungar viggen, snart det strida haglet		 I späda brodden, hväsande, skall nedslå		 Hvar stoftets fröjd, hvar grönskande förhoppning,		 Som såddes för en jordisk framtid ut.		 Säll den, hvars skördar icke blomstra här,		 Som fasta egodelar har i himlen!		 
						 EN STÄMMA.		 
		 O Fader! bed för dina svaga barn,		 Att deras tro i pröfningen ej sviktar.		 
						 THEODORUS.		 
		 Så gör jag städse. Vandren J allena		 Den bana tåligt, som till himlen leder,		 
		 
		 
		 Den korsets Hjelte vandrat före Er.		 Lycksalig den, som lider för det goda!		 På honom eterns alla throner skada		 Med kärlek ned. Mot honom Englar sväfva		 Med tröstens kalk i marterdjupets famn.		 Trons öga ser dem. Glänsande de komma,		 I snöljus drägt, af hvita rosor krönta,		 Till vittnet neder, i hans dunkla häkte.		 Med harpoklang hans qval de öfverrösta		 Och gjuta olja i hans sår och fläkta,		 Med vingar doftande af Edens vällukt,		 Ifrån hans kinder qvalens brånad bort.		 O mina Bröder! vid de sälla tårar		 Ert öga gjutit, vid den lugna glädje		 Ert hjerta rönte i de första stunder,		 Då, stänkt af salighetens sköna blod,		 Från syndens bojor det sig frigjordt kände		 Och morgonstjernan uppgick i Er natt!		 Vid detta kors, der lifvet sjelf sig offrat,		 Der Gudomen sin kärlek uppenbarat,		 Vid allt, hvad heligt är på jord, i himmel,		 Besvär jag Er! den krona ej försaken		 Som herrligt vinkar er vid banans slut.		 Ej för en mullhög eterns arf förspillen,		 Ej saliga Äoners lif i höjden		 För några timmar under Månens klot		 På vansklighetens kust den mörka Jorden.		 
						 EN STÄMMA.		 
		 Vi tro, o Fader! Tron är himlens Dotter.		 Ej fängslas hon af jern. Ej våldets glaf,		 Ej bålets flammor henne öfvervinna.		 
		 
		 
		 Glad till sin hembygd hon tillbakasväfvar,		 I oskuld klädd, af segerstrålar krönt.		 Men säg oss du, Guds älskling – ty din blick		 Profetiskt genomskådar tidens mörker –		 Säg, huru länge skall det heta blodet		 Af trogna vittnen än till himlen ropa,		 Och kyrkans ark kring syndaflodens vatten		 Af stormen vräkas? kommer snart ej dufvan		 Med oljobladet tröstande igen?		 Hur länge skall den grymma vilddjurshamnen,		 Den ljusets heliga Apostel såg		 Sjuhöfdad uppstå ur det salta hafvet,		 Än strafflöst rasa? Sväfvar icke snart		 Guds tabernakel, i kristalliskt skimmer,		 Och brudlig skönhet, ned till Adams barn?		 
						 THEODORUS.		 
		 Med brottsligt förvett sträfvom ej att skåda		 Hvad Guds Försyn i heligt mörker slutit.		 Nog af, den Helge, som på korsets stam		 Besegrat fästets mäktiga Äoner,		 I himlars himmel re’n han ingått har		 Och bär i evighet all verldens spira.		 O tviflom ej! Han tidens stjernor dömt.		 Snart ordningen ock kommer till de sju		 Förmätna berg, der än, med villans kalk,		 I rosendrägt, den stolta Qvinnan thronar.		 
		 Nu skiljoms åt. Bland fiender vi äro.		 Som Libyens tigrar på sitt rof, så lura		 Ovännerna på oss. Med falkens blick		 De genomskåda våra dolda gömslen.		 
		 
		 Gån hvar till sitt. En Christen skyr ej faran:		 Ej brottsligt sjelf han störtar sig deri.		 O, faren väl! Guds milda fadersöga		 Bevake kärligt alla edra steg!		 
		 (Theodorus afträder och med honom efter hand de öfrige.)		 
		 
			 
	 
				 HILARIANUS, SYLVIUS (uppträda.)		 
		 HILARIANUS.		 
		 Het bränner middagsstrålen. Låt oss dröja		 Ett ögonblick i skuggan af Platanen. –		 Du lemnar oss då genast? Likt en Sol		 På vintrens dag, du skymtar och försvinner.		 Ostadige! kring sjöar och kring land,		 Flyttfogeln lik du sväfvar, kan ej finna		 På något ställe ro.		 
						 SYLVIUS.		 
		 Du irrar dig.		 Af äfventyr och resor trött jag vänder		 Tillbaka nu i skötet af det gamla		 Det kända Rom, vill tömma der i stillhet		 Falernpokaln ...		 
						 HILARIANUS.		 
		 Klokt, oss emellan sagdt,		 Gör du deri. Hvad du på resan söker,		 Ditt hjertas lugn, bor ej i tid och rum.		 Ju flere stadiers väg du far, ju flere		 År af din lefnad glädtigt du fördrifver,		 Ju fjärmare du kommer från ditt mål.		 
		 
						 SYLVIUS.		 
		 Hvem säger detta? Seneca? Pantänus?		 
						 HILARIANUS.		 
		 Läs deras verk. Men, fast mitt skägg, min kappa		 Ej är en Filosofs, hvad hindrar mig		 Att lära dem, som visa råd behöfva?		 
						 SYLVIUS.		 
		 Jag hindrar ej, fast längese’n i Pallas’		 Olivbekrönta stad, jag släckt min lystnad		 På Akademie, trädgård och portik.		 Hvad först jag fråga bort, till sist jag sparat.		 Säg mig hvad nya tidningar du sport		 Från Rom. Sju hela månar ha förflutit		 Se’n från Italiens kust ett bud jag träffat.		 
						 HILARIANUS.		 
		 Knappt vet jag då hvad som kan vara gammalt,		 Hvad nytt för dig. Att Didius Julianus		 Sitt hufvud mistat i Palatium vet du.		 
						 SYLVIUS.		 
		 Bah! gammalt nytt.		 
						 HILARIANUS.		 
		 Också att Niger stupat		 Med sina legioner?		 
						 SYLVIUS.		 
		 Sjelf jag sett		 Den valplats der han föll. Af hvita ben,		 Af dödens liljor skimrar den mot Solen.		 
		 
						 HILARIANUS.		 
		 Då vet du säkert sjelf det andra nya.		 Severus herrskar, genom Romas portar		 Han tågat i triumf, har rikt belönat		 Med guld och silfver sina legioner		 Och gett åt Pöbeln skådespel och bröd.		 
						 SYLVIUS.		 
		 Du hade rätt. Det visste jag förut.		 En sällsam tid! Knappt händer något nytt.		 Den gamla kända visan ensam skallar		 Oss jemt i öronen. En mördad Cesar,		 Pretorianer, säljande hans spira.		 Och borgarkrig, och slutligt en triumf!		 
						 HILARIANUS.		 
		 Du misstar dig. Vår tid är rik på under.		 Hvad äro väl Nicanders och Ovidii		 Metamorfoser mot de sällsamheter,		 Som redan timat eller tima snart?		 Den gamla verlden ligger i sin dödskamp,		 Och Fenix bygger än en gång sitt bål.		 En annan Romulus, ett annat Rom		 Ur gruset uppstår af förstörda verldar,		 Och nya Gudar skaka innan kort		 Från Capitolium maktens nya viggar.		 Re’n spinner Parken på sin dunkla slända		 En mystisk följd af underbara sekler		 Och Pyrrhas hårda menskoslägte lemnar		 Rum för ett annat. Ej från Himlen dock		 Nedsväfvar detta. Nej! ur mörka skogar,		 Ur djupa hålor i den svarta jorden		 
		 
		 
		 Framhvimlar det, likt Nilens gräshopps-svärmar,		 Förstör allt gammalt, omgestaltar lifvet		 Och bildar snart ett ängsligt skuggors rike		 Af Romar-verldens strålande Olymp.		 
						 SYLVIUS.		 
		 Du fruktar alltså att det höga Roma		 Med sina Gudar, sina hjelteminnen		 Skall återfalla i sitt fordna Intet,		 Att jernets ålder, af en sämre än		 Utträngas skall, att dessa Christianer ...		 
						 HILARIANUS.		 
		 Jag fruktar ej – jag vet att allt det gamla		 Plats måste lemna åt det friska nya		 Och stjernbeströdda nätter evigt följa		 I spåren af den sjunkna dagens Sol.		 Nog länge re’n varginnans fostersöner		 Beherrskat verlden. Länge nog har Mars		 Med blodrödt sken på tidens himmel brunnit.		 Snart uppgå andra tider, andra slägter.		 Ja tro mig, Sylvius! dessa Christianer,		 Så arma, svaga, hatade, betryckta,		 Som, bäfvande för dagens gyllne strålar,		 I skogars djup, i grottors natt sig dölja,		 Tro mig, de äro rikare än vi		 Förlegna Romulider. Långa sekler		 Och nya verldar vänta dem som arf.		 
						 SYLVIUS.		 
		 Jag medger. Stort är deras antal.		 
		 
						 HILARIANUS.		 
		 Antal!		 Hvad gör väl mängden! Myriader myggor		 I sommarqvällen surra öfver fälten.		 En kulen regn-natt dödar likväl alla.		 Nej! mängden är ett intet. Styrkan blott		 Af enheten, som denna mängd förenar		 Och ordnar alla delar till ett helt,		 Mångfaldens själ, kort sagdt, den är att frukta.		 
		 Men se, hvem nalkas? Ha! Centurionen		 Qvintus Gabinius. Dröj ett ögonblick.		 Du innan kort skall veta mer i ämnet.		 
		 
			 
	 
				 GABINIUS. DE FÖRRE.		 
		 GABINIUS.		 
		 Pro-Consul! uppfyldt är ditt bud.		 
						 HILARIANUS.		 
		 Hvad fann du?		 
						 GABINIUS.		 
		 Bör det ej sägas mellan fyra ögon?		 
						 HILARIANUS.		 
		 Jo visst. Men denne är mitt andra jag,		 Är Kejsarns vän, Senatorn Marcus Sylvius.		 
						 GABINIUS.		 
		 Godt! elfva stadier från den väg, som för		 Landsbygdens folk med hjordar, mjölk och frugter		 Till och ifrån de bullersamma torgen,		 
		 
		 
		 En gångstig böjer sig från stora vägen,		 Likt silfverbäcken, som i sanka ängder		 Sig skiljer, sorlande, från hufvudfloden.		 Bland stenar, grus och rosenprydda törnen		 I tusen bukter ormlikt den sig kröker		 I trakter hän, beständigt mera vilda,		 Af menn’skor ständigt mera obesökta,		 Och sänker sig omsider i en dal,		 Skön lik det Tempe Skalderna oss måla.		 Af höga klippor dalen omhvärfd är		 Med väggar af granit. För Nordans anda,		 För vindarne från alla verldens hörn		 De honom skydda. Endast blomstrens Aura		 Kring Floras bädd på lätta vingar leker		 Och helsar vandrarn med en ambrakyss.		 Af menskofjät jag såg det höga gräset		 Nedtrampadt mångenstäds, ett säkert tecken		 Att menn’skor samlas der, men, fast hvar buske,		 Med lodjursblick, hvar klyfta genomsöktes,		 Fanns intet märkligt vidare på stället.		 
						 HILARIANUS.		 
		 Var detta allt? Säg, fann du intet mer?		 
						 GABINIUS.		 
		 Den gångstig, som i dalens djup försvann,		 Vi återfunno på den andra sidan,		 Alpheus lik, som på Olympias fält,		 Af Nymfens kärlek förd, i jorden döljes		 Och först vid Syrakusa åter slår		 Sitt blåa öga upp ur tårars svall,		 Mot dagens strimma, blinkande och dyster.		 
		 
		 
		 Vi följde stigen. Efter många strider		 Med tättförvuxna törnesnar och myggor		 Som aflades af närbelägna träsk,		 Vi kommo slutligt i en dyster skog,		 Svart, stum och ödslig. Tusenåra ekar		 Bortskymde der med dunkelgröna hvalf		 För blommorna vid deras rötter Solen.		 I skuggors rike vi oss vandra tyckte.		 Dödstystnad rådde öfverallt. En fogel		 Blott här och der i trädens kronor sjöng,		 Och fjerran dånet af en bölja hördes,		 Som störtade från mossbeklädda berg		 Ned i ett nattfullt djup. Ej Ekos röst		 Besvarat här en herdes flöjt. Aurora		 Och aftonstjernan aldrig här beglänst		 Den kogerprydda jägarns gång på fjellen		 
						 HILARIANUS.		 
		 För lång är din prolog. Min tunga brinner		 Så het i svalget. Jag dess glöd vill släcka		 I Massiskt vin. Berätta vidare.		 
						 GABINIUS.		 
		 Välan! jag vill bli kort. Djupt in i skogen		 Oss stigen ledde slutligt till en grotta,		 Stor, vid och rymlig. Sjelf Naturens ande		 I berget henne bildat på den tid,		 Då Kaos födde verldarne, då vattnet		 I djupet sjönk, och, till en Sol förbytt,		 På gyllne vingar elden i triumf		 Uppsväfvade till blåa himlasalen.		 Två oljeträd planterade man såg		 
		 
		 
		 Vid grottans öppning. Mildt en källa flöt		 I deras skygd. Af bleka facklor lyste,		 Vi stego in i bergets dunkla salar,		 Med helig skräck, som i Trofonii håla		 Orakelfrågarn, som i Maners rike		 Eneas fordom eller Traciens skald.		 Längs klippans väggar trenne rader lampor,		 Med skålarne af Pallas’ olja än		 Till hälften fyllde och med släckta vekar,		 Vi funno här, och lyktor af kristall		 Nedhängde öfverallt bland droppstens-bilder.		 I kulans bakgrund höjde sig ett altar.		 Ett kors af silfver glänste deruppå		 Mot våra facklor i det gråa mörkret.		 Nu vet du allt. Jag verkställt har mitt uppdrag,		 Ej mer och icke mindre. Nu jag väntar		 På ny befallning eller ock belöning.		 
						 HILARIANUS.		 
		 Godt! hör mig nu, Gabinius. På din trohet		 Och drift jag litar. Välj ibland centurian		 En tretti fyrti raska karlar ut.		 På skilda tider och på skilda vägar,		 Till bönder eller jägare förklädde,		 Dock alla hemligt rustade med svärd,		 De tåge genom stadens höga portar.		 Så länge Solen strålar från den höga		 Olympen ned, de hålle sig fördolda		 I skogens mörker, icke långt från grottan,		 Tätt invid stigarne, som leda dit.		 Men då Selene står på silver-charen,		 Med nattens spira i sin ljusa hand,		 
		 
		 
		 Och tystnaden beherrskar fält och byar,		 Då ruse de, likt skogens lömska tigrar,		 Till kulan fram, tillfångatage allt		 Hvad lefvande der träffas och i band		 Till stadens häkten de sitt byte före!		 Du vet min vilja. Föranstalta nu		 Att allt går skyndsamt och förutan buller.		 (Gabinius går.)		 
						 SYLVIUS.		 
		 Hvad skall då blifva härutaf? Hvad tänker		 Du göra med det arma folket?		 
						 HILARIANUS.		 
		 Släppa		 Amfiteaterns grymma lejon lösa		 Och mätta dem med Christnas kött och blod.		 
						 SYLVIUS.		 
		 Och sådant, tror du, skall förvärfva segern		 Åt vår Olymp, åt Capitoliums åsk-gud!		 Bedrag dig icke. Blod är endast olja		 På svärmeriets eld, en fruktsam dagg		 På hennes åker. Alla bödelsvärd		 Ha endast putsat Christendomens träd		 Och, hindrande en allt för yppig växt,		 Blott härdat kraften, som i stammen bor.		 Lät trädet ostördt växa. Jofurs ek		 Det skall likväl i ålder ej besegra.		 
						 HILARIANUS.		 
		 I detta tar du felt. Ett ringa träd		 Var i sin första början Christi rike,		 (Så kallar detta folk sin dunkla liga.)		 
		 
		 
		 Nu är det vuxet till en väldig stam,		 Ett stort, osynligt underträd, hvars rötter		 Omarma djupen, och hvars stolta grenar		 Snart hindra stjernorna i deras lopp.		 Rätt sade du likväl att inget svärd,		 Att ingen bila mäktar det förstöra.		 En fåfäng kamp sig Roma företog.		 En Hydra Christendomen är, långt värre		 Än den Alcides nedlagt; för hvart hufvud,		 Som du slår af uppväxa andra hundra.		 Först måste nattens alla Eumenider		 Af oss besoldas, först den glupska hunden,		 Som ur tre svalg vid Orki portar tjuter,		 Först alla barn af Erebus och natten		 Och alla häxor i Thessaliens bygd,		 Förr’n Christianerna vi öfvervinna.		 Ty dessa hopar ej bestå af menskor		 Med kött och blod. De äro bleka Maner		 Från underjorden. Hvad för oss är skugga		 Är verklighet för dem, för dem en skugga		 Vår verklighet. Hur vill man dem bekämpa?		 I luften kriget förs. Med ljungelds-svärd		 Idéerna der mot hvarandra strida,		 Men dylik kamp ej Roma vuxen är.		 Imellertid den ädla Sköldmön nyttjar		 De enda vapen, dem hon vet – och jag,		 Jag fullgör Cesars och Senatens vilja.		 
		 Men, lät oss gå. Ett ankar gammalt Massiskt		 Jag vid din sida än en gång vill tömma,		 Bland myrten-skuggor i min park, och se’n		 De bref dig lemna, dem till Rom jag skrifver.		 (De gå.)		 
		 
			 
	 
				 FELICITAS, PERPETUA.		 
		 PERPETUA.		 
		 Hur var det dig, Felicitas, när hjessan		 Ur dopets vågor segrande du höjde,		 En daggig morgonstjerna lik, och slog		 Ditt blåa öga, dränkt i glädjetårar,		 Till en försonad himmel tacksamt opp?		 
						 FELICITAS.		 
		 Hur är det fjäriln, när, på nya vingar,		 Kring rosorna han far i sommardalen?		 Hur är det svalan, när ur oceanens		 Kristalle-grottor, vaknande, hon sväfvar		 Mot vårens himlar under hymners ljud?		 Så var det mig, Perpetua! ack, en luft,		 Mild som den eter fästets stjernor dricka,		 Jag andades och verlden kring mig låg		 Lugn som ett sommarhaf, förgyldt af solen.		 Allt var förvandladt. Ny var jordens rund		 Och annan pol sig hvälfde öfver nejden.		 
						 PERPETUA.		 
		 Såg du ej mig, Felicitas, bland skaran?		 I samma källa renades vi båda.		 På samma gång vi stodo båda opp		 Ur dopets vågor till det nya lifvet.		 
						 FELICITAS.		 
		 Om jag dig såg? Med visshet jag nu känner		 Att vänskapen af jordens grus ej föddes –		 Att ej på bålet han till aska brinner,		 
		 
		 
		 Ej blandar sig med blomsterkullens stoft.		 Flydd ur min själ var hvarje forntids minne,		 Hvar jordisk bild. Guds herrlighet i skyn,		 Försonarns sköte, fridens ljusa englar		 Jag endast såg, ack! och, Perpetua, dig.		 Af snödrägt höljd, i himlatårars flod,		 Ur korsets skygd du smålog, halft förklarad,		 Och vänskapen än lyste i din blick,		 Den purpurröda strimma lik, som dröjer		 I kalken mystiskt af en snöhvit ros.		 
						 PERPETUA.		 
		 Ack! äfven du, Felicitas, stod ensam		 Mig qvar af fordom älskade gestalter.		 Från himlarne, dem öppnade jag såg,		 Till jorden knappt min druckna blick sig vände		 Förrän han sökte medvetslöst och fann		 Hvad kärast han i stoftets dalar ägde.		 Ljuf, månan lik, en vårlig Nardusqväll,		 Då rådnande ur böljans sköt hon stiger,		 Du himmelskt smålog mot din trogna vän.		 O fröjd! så vakna tvenne ömma syskon,		 På domens morgon, i jasminedalen,		 Der, tröttade af lekars flärd, de somnat,		 Vid popplars sus och näktergalars sång.		 Så vakna de ur tusen-årig sömn,		 Vid änglaharpans hviskning upp, och känna		 Med glädjegråt hvarannan sällt igen.		 
						 FELICITAS.		 
		 Perpetua, ack! och, mins du efter festen		 Vårt glada möte se’n i ensamheten,		 
		 
		 
		 Der himlen blott oss såg? Hvad englatårar		 Vi gjöto då! Ej en af dem jag byter		 Mot Röda hafvets alla perlor bort.		 
						 PERPETUA.		 
		 Pris ske Försynen! Ej sin himmel endast		 I rikligt mått han öfver oss har gjutit.		 All jordisk lycka äfven han oss skänkt.		 Felicitas! han vänskapen oss skänkte.		 Kom i min famn! Serafer! sluten kretsen		 Kring syskonparet närmare och fläkten		 Hvar sorglig hogkomst från vår kärlek bort!		 O Ljusets Fader! från din klara boning		 Se ned, välsignande, på barnens fröjd!		 
						 FELICITAS.		 
		 Hur lugnt, hur saligt brinna dygdens flammor!		 Allt gör han nytt och himmelskt allt förskönar,		 Den Helige, som våra offer har.		 O! tänkom oss i fordna dar tillbaka!		 Påminn dig qvällen, då med tysta tårar		 Jag Hymens krans i dina lockar fäste,		 Och före dig med brölloppsfacklan gick,		 Vid tärnors chorsång, till din brudgums salar.		 Perpetua! öm var redan då vår vänskap.		 Hvad är han nu? Hvad liljans urbild är,		 I paradiset, mot en jordisk lilja.		 
						 PERPETUA.		 
		 Hvi talar du om dagar, som för evigt		 Bakom oss sjunkit i ett nattligt kaos?		 
		 
		 
		 I kedjor då af mäktiga Äoner		 Vi höllos nesligt fjettrade. Ej var jag		 Perpetua då, ej du Felicitas.		 
						 FELICITAS.		 
		 Ej är det sakna’ns vemodsfulla blickar,		 Som åt vår forntid jag tillbakasänder,		 Nej, segerglädjens! hvilande på spetsen		 Af höga berg, i dunkla cedrars skugga,		 Jag skådar i triumf på dalens stigar		 Och byarne vid flodens stränder ned.		 Så blickar seglarn från sin trygga hamn,		 Dit undan stormarne han räddad blifvit,		 Ut på de fraggbegjutna sjöars ras.		 
						 PERPETUA.		 
		 Felicitas! vår farkost är ej än		 I hamnens lugn. Dit når den först i grafven,		 Ack! först i himlarna vi kunna höja		 Triumfens sång. Att vaka och att bedja		 Är mellertid i gruset här vår pligt.		 O, undra ej om mina tårar flyta!		 Felicitas! jag dotter är och mor.		 Grymt är att ej med älskade föräldrar		 Ha’ samma himmel, samma tro och hopp.		 Grymt är att skiljas från en älskad son,		 Förr’n lifvets väg man honom visa hunnit.		 
						 FELICITAS.		 
		 Ditt öga lyft förtröstansfullt mot höjden.		 Vet, tidens stjernor äro dygdens vänner,		 
		 
		 
		 Se’n Christus spiran öfver verlden bär.		 Var öfvertygad, tiden skall dig ge		 Hvad du för himlens skuld af honom fordrar.		 
						 PERPETUA.		 
		 Jag fordrar intet. Jag mig öfverlåter		 Åt Skapar’ns vilja. Hon är ensam god		 En hemlig aning säger mig, att länge		 Bland pligtens törnen jag ej vandra skall		 Här under fästets kretsande planeter,		 Min Flavius då åt dig jag öfverlåter.		 Behöfver jag att säga mer? De första		 Bokstäfverna af salighetens lära		 Han känner knappt –		 
						 FELICITAS.		 
		 O, tänk ej, ömma vän!		 Att jag ett lif förutan dig kan lefva.		 På samma gång, i vigda böljors sköt,		 Vi renades för kommande Äoner,		 På samma gång, i andars klara luft,		 Vi skola pröfva våra nya vingar.		 
						 PERPETUA.		 
		 Välan, ej mer en suck, en ängslig blick		 Mot tider, slöjade i heligt mörker!		 Må han, som ingen skyddare och far		 I himlen äger, speja i det svarta,		 Fördoldas natt. Må han, hvars högsta Gudom		 Ett dunkelt, blindt och jernhårdt öde är,		 För verldens gåta bäfva – fritt han fråge		 Dodonas ek och Pythierns mörka håla,		 
		 
		 
		 Och korpens flykt och hanens rop om råd!		 Vår Gud är kärleken, - nog för vårt hjerta.		 Nog för vår trygghet – nu farväl, min vän!		 Vi träffas ju vid aftonstjernans blick		 På Tempelgrottans dunkla väg –		 
						 FELICITAS.		 
		 Vi träffas.		 En afskedskyss. Än träffas vi. Farväl!		 (De gå åt motsatta sidor.)		 
		 
		 
		 
			 
	 
	 
	 
	 
	 
	 
	 
	 
	 
	 
	 ANDRA AKTEN.	 
	 
	 
		Atrium i Albani Hus.				ALBANUS. EMILIA. CORNELIUS.						 ALBANUS.		 
		 Ja, ädle vän! berodde det på mig,		 I denna afton tändes brölloppsblossen.		 Men ute är, Ni vet det, fadrens makt,		 Se’n ur hans boning Hymens fackla lyst		 I andra Larers krets en mognad dotter.		 Sök sjelf att vinna hennes kärlek. Svårt		 Bör sådant för Cornelius icke blifva,		 Och utomdess är enkan allt för ung		 Att blifva trogen den försjunknes Maner.		 
						 CORNELIUS.		 
		 Jag märker nog, förloradt är mitt hopp.		 
						 ALBANUS.		 
		 Hvarföre så? Har Ni med henne talat?		 
						 CORNELIUS.		 
		 Knappt har jag vågat. Något öfverjordiskt		 Ler ur dess öga, underbart och mildt,		 
		 
		 
		 Likt glorian, som Dianas panna kransar,		 När, sent om qvällen, månens vagn hon kör		 Bland silfverskyar på Olympens branter.		 Ej pilen fruktar jag af qvinnans vrede,		 Men väl det kalla, mördande föraktet,		 Men väl den tanke, som i hennes bröst		 Med stum förtrytsamhet min eld besvarar.		 
						 ALBANUS.		 
		 Ni svärmar, bäste, älskade Cornelius,		 Kär, som en skägglös, fjortonårig gosse!		 
						 CORNELIUS.		 
		 Ni kan ha rätt. Jag inser mellertid,		 Att i en osäll stund min låga tändes.		 Allt måste glömmas. Hvarför brusar ej		 Med dunkla böljor vid min fot ett Lethe?		 Bort, bort i krig! bland sköldars vilda brak,		 Och lansars regn och skarpa klingors ljungeld,		 Der skall mitt hjerta återfå sitt lugn.		 
						 EMILIA.		 
		 Er ej förhasta, ädle man. Jag sjelf		 Vill tala med min dotter. Säkert, säkert		 Hon skall ej motstå er förtjenst, er kärlek,		 Ej mina böner.		 
						 ALBANUS.		 
		 Också jag för Er		 Vill göra allt, som står i min förmåga.		 
						 CORNELIUS.		 
		 Godt! hafven tack, J vänner! hända må		 Imellertid hvad hända vill. Ej störas		 
		 
		 
		 Skall vänskapen imellan våra hus		 Af någon motgång – snarare förökas.		 (Han går.)		 
						 ALBANUS.		 
		 Emilia! säg mig du – ty modrens öga		 Är lika skarpt som ömt – säg af hvad orsak		 Vår dotter envist afslår alla tillbud.		 Hon blomstrar dock i lifvets sommar än		 Månn’ trohet hon åt mannens aska svurit?		 
						 EMILIA.		 
		 Jag tror mig känna denna orsak. Gudar!		 Hur grymt om jag den känner! Ovissheten		 Dock grymmast är af allt. Strax vill jag gå,		 Af dottrens läppar att min dödsdom höra.		 
						 ALBANUS.		 
		 Hvad är på färde? Tårar ser jag glänsa		 Uti ditt öga. Ofta jag dem såg		 Förstulne darra i din blick. O, dölj ej		 Ditt moderliga qval för faders-sorgen.		 
						 EMILIA.		 
		 Lät oss gå ut. För varm är kammarns luft.		 Han qväfver hjertat, han min tunga binder.		 Bland lundens svala, susande plataner		 Jag vill min oro yppa. Himlens åsyn		 Vårt inre öppnar och ger själen kraft		 Att fritt bekänna smärtorna och glädjen.		 (De gå.)		 
		 
			 
	 
		Ett rum hos Perpetua.						PERPETUA, FLAVIUS, (inkomma från mot­		satta sidor.)										 FLAVIUS.		 
		 Ack, mamma! länge har du varit borta		 Ifrån din Flavius. Säg mig hvar du varit.		 Du är så tankfull. Dystert är ditt öga		 Och våt din kind. Jag tror att du har gråtit.		 
						 PERPETUA.		 
		 Jag kommer från en sjuk. Eländets åsyn		 Mitt hjerta qväljer, och i tårars lopp		 Det ömma qvalet sig en utgång söker.		 
						 FLAVIUS.		 
		 Säg, hvarför är du alltid hos de sjuka?		 Blif hellre hemma, spela på teorben		 Och sjung en glädtig visa för din Flavius.		 
						 PERPETUA.		 
		 Min son! man skaptes icke blott för sig.		 Man är ej ensam på den vida jorden.		 Tro mig, o Flavius! Ej teorbens röst		 Är ljuf som vittnesbördet i ens hjerta,		 Att pligtens fordran man tillfyllest gjort.		 Så himmelskt säll är ingen veklings sömn		 På rosors bädd, i myrtenträdets skugga,		 Som dygdens hvila efter mödans kamp.		 Ack, Flavius! alla måste vi omsider		 Från verlden dö. Ej evigt Solens ljus		 Skall kyssa oss ur lätta morgondrömmar,		 
		 
		 
		 Ej evigt månans vexlingar regera		 Vår snabba tid. Snart ingen helsning mer		 Från vårens lärka, ingen vänlig sång		 Från näktergalarne i rosenlunden!		 Då, när en slutlig qväll i blodig purpur		 Vår himmel klär, då fröjdas dygden först,		 Som dagens tyngd bland pligtens törnen burit.		 Likt åkermannen efter slutad skörd,		 Hon minnets fest i fridens skugga firar,		 Och änglar torka från dess panna svetten		 Och räcka vänligt aftonens pokal,		 Der glömskan af det jordiska sig blandar		 Med himlens försmak. Mot en evig morgon		 Hon slumrar in vid psalmodiers ljud.		 
						 FLAVIUS.		 
		 Ljuft är ditt tal, o moder! väl begriper		 Jag ej din mening. Högt mitt hjerta slår		 Likväl af tjusning vid de söta ljuden.		 Se, när du talte, i mitt öga trängde		 Sig underbart en tår. Jag tyckte mig,		 I famnen af en mörk omätlig skog,		 En vänlig fågels sång om natten höra.		 
						 PERPETUA.		 
		 Med tiden, Flavius! skall du allt förstå,		 Skall fröjdfullt se hvad än du endast anar.		 Till Gud jag hoppas det, ej sanningen		 Skall flyktigt blott ditt glada öra tjusa,		 Nej, heligt bo i hjertats helgedom		 Och ordna, lik en himmelsk trollmusik		 Till dygdens offertjenst det korta lifvet.		 (Hon sammanknäpper händerna till bön.)		 
		 
		 
		 Ja! du som räknar barnens suckar alla,		 Gud! hör den bön ett sorgfullt modershjerta,		 Ur jordens dalar skickar till din thron!		 Ej guldets låga skatt, ej ärans skimmer,		 Ej nöjets kalk, af druckna sinnen bräddad,		 Jag för min älskling gråtande begär.		 Må glädjens Sol hans bana städs förgylla,		 Må svarta moln hans lefnads himmel hölja,		 Allt det är intet – räkna honom blott		 När lifvets dröm af evigheten slutas,		 Till brödrafolkets sälla myriader,		 Som i den hvita sabbatsdrägten klädde		 Och skuggade af segrens friska palm,		 Triumfens sång på Andars Zion höja.		 
						 FLAVIUS.		 
		 Skön är du, när du beder. Strålar glänsa		 Då i ditt öga och ditt anlet skimrar		 Som liljans krona, som en marmorbild		 I Tempelsalen. Lär ock mig att bedja.		 
						 PERPETUA.		 
		 Jag kan det ej. Det Ord, som skapte hjertat,		 Kan ensam lära hjertat bönens ord.		 Så ögat ej af egen kraft kan se		 Om dagen ej dess späda dag bestrålar.		 Ett underverk nödvändigt är om stoftet		 Skall tala med sin Gud, och Anden blott,		 Den rena dufva, som med silfvervingar		 Mildt sväfvar öfver tidens mulna flod,		 Lär våra bröst den helga suckens genljud.		 Kom hit imellertid. Jag vill dig visa		 
		 
		 
		 Hur du till bönens nåd skall dig bereda.		 När till ditt upphof med din känslas offer		 Du ämnar framgå, tankarne då ropa		 Från hvarje jordiskt föremål tillbaka;		 Knäpp sedan händerna till vittnesbörd		 Att dina sinnen du för verlden sluter,		 Böj sedan knän. För hela verldens Herre		 Böj dina knän. Blott till det låga sänkes		 Det höga neder. Bönens himlastege		 Står djupt i ödmjukhetens blomsterdal.		 Höj sedan tungans, höj ditt hjertas röst		 Och bed med dessa eller lika uttryck:		 
		 O Du, som, fjerran öfver molnens rymder		 Och stjernornas och englarnas församling,		 Bor i ett ljus, dit tanken fåfängt lyftar		 Sin matta vinge! Du som, himmelskt god,		 Af stoftets barn dock helsas vill som Fader!		 Må, Evige! för äran af ditt namn		 I hvarje bröst ett heligt rökverk brinna!		 Må jorden, länge höljd af brott och plågor,		 Omsider fri och lycklig bli, o komme		 Till oss ditt rike, Herrans Stad, det nya		 Jerusalem, bebodt af nåd och sanning,		 I gyllne skyars krans från himlen ned!		 Då skall ej längre blott en maktlös suck,		 En fåfäng bön vårt hjertas kärlek tyda:		 Ske skall bland oss din vilja, som den sker		 Ibland din himmels eviga naturer.		 Allgode Gud! åt våra själar gif,		 I pröfningens och jemrens törnedalar,		 Hvad för det högre lifvet de behöfva;		 
		 
		 
		 Styrk deras kraft och faderligt dem mätta		 Med gyllne frugter ur ditt paradis!		 Förlåt oss, Herre! så, som vi förlåta,		 Mät bördan efter våra svaga skuldror		 Och led oss ej i frestelser, der segren		 Ej är beredd. Oss från det onda fräls!		 Ty kärlekens och ljusets gudaspira		 Du evigt sträcker öfver ting och andar,		 Och i Äoners skiftande Äoner		 Är makten, äran, härligheten Din.		 
						 FLAVIUS.		 
		 O hvilken bön! hvar har du lärt den, moder?		 
						 PERPETUA.		 
		 Har jag ej sagt? Det ord, som skapt vårt hjerta,		 Kan ensam lära hjertat bönens ord.		 Ja, Flavius, Gud, den milda Gud, hvars blod		 Försonar jorden, lär oss så att bedja.		 Kom till mitt bröst. Snart skall din moder sofva		 I grafvens natt. Snart skall du fåfängt söka		 Dess öppna famn, dess varma kyssars tröst.		 Fly då till Gud, den kärleksrike Fadren,		 I fästets höjd, hvars öga aldrig blundar –		 Gråt ej min son – den intet kan förlora,		 Hvars kärlek är ovanskligheten sjelf.		 
		 Nu lemna mig. Jag ser din mormor komma.		 Ej må ditt joller hennes allvar störa.		 (Flavius går.)		 
		 Hvad kan hon vilja? häftigt slår mitt hjerta.		 Månn’ re’n hon vet? Perpetua, blygs! Du bäfvar,		 För mörkrets öga bäfvar ljusets barn.		 
		 
			 
	 
		PERPETUA. EMILIA.						 PERPETUA.		 
		 O moder! hvilken godhet! ej du glömmer		 En ensam dotter, som, likt skogens fogel		 Flydd ur det faderliga nästet, byggt		 Sitt eget dunkla bo i verldens öcken.		 
						 EMILIA.		 
		 Sjelf moder bör du modershjertat känna		 Det kan ej glömma, innan Lethes vågor		 Dess pulsar rusat, ty af lifvets trängtan		 Det spetsen nådde, svalkas icke förr		 Än urnans kalla famn dess aska gömmer.		 Naturen sjelf är mor. Till moderskärlek		 Hon gradvis stegrar alla sina drifter,		 Och högre rang Gudinnan icke känner		 Än vara mor. Snart Amors fackla slocknar,		 I bly förbytas gossens gyllne pilar,		 Och rosenkransen, som hans lätta hand		 I våra mörka ungdomslockar fästat,		 Afbladad faller för en kulen vind.		 Då, hvad är Qvinnan om ej moderskärlek		 Med gyllne frugt, för vårens korta blommor,		 Dess höstdag kröner, och i dyra panter		 Dess forntid ej, förskönad, återstrålar,		 Likt Solens ljus från Månans silfverglob,		 Med mildrad glans och rörande förtjusning?		 
						 PERPETUA.		 
		 Ja, du har rätt, ty denna jord är minnets,		 På grafvar vexa alla lifvets rosor,		 
		 
		 
		 Och sjelfva hoppets fröjd en hogkomst är.		 Tro likväl ej att Modren ensam älskar,		 Att Dottrens själ är kall som marmorstoden.		 Af tacksam låga flammar detta bröst.		 Se mina tårar och förstå mitt hjerta.		 
						 EMILIA.		 
		 Ack! jag förstod det förr så väl – ditt inre		 Låg öppet för min blick, ett majfält likt,		 Beglänst af solen – allt är nu förvandladt,		 Allt af ett sorgligt midnattsflor betäckt.		 Ditt sanna sjelf i hemlighetens slöja		 Du evigt döljer, – sjelfva detta anlet,		 Förr så bekant, din tankas rena spegel,		 Ett återsken ifrån min egen själ,		 O! blott en larf jag fruktar der att finna,		 Och tårarne, som ur ditt öga flyta		 På bleka rosenkinder ned, ej vet jag		 Hvad källa alstrat dem i själens djup.		 
						 PERPETUA.		 
		 Hvarför, o himmel! är ej menskohjertat		 För hvarje dödlig genomskådligt? Brottet		 Då skulle först den helga rådnan lära,		 Och kärleken och ödmjukheten fira		 På jorden re’n en himmelsk segerfest.		 O! kunde i mitt bröst en blick du sänka,		 Öm, barnslig lydnad, tacksamhet och vördnad		 Dig skulle vänligt stråla der emot,		 Som genom vattnets luftiga kristall,		 Af perlor krönt, en gyllne flodbädd lyser.		 
		 
						 EMILIA.		 
		 Om du mig älskar, hvarför ej förtro		 Din smärta och din glädje i mitt sköte?		 Förtroendet den helga näring är,		 Som underhåller ömma känslors brand:		 Så lampans eld af Pallas-oljan näres.		 Tro mig, en hvar, som drömmande och tyst		 Inom sig sjelf sin fröjd, sin oro sluter,		 Af egen kärlek flammar blott hans bröst.		 Ty lika visst som elden allt beslägtadt		 Vill i sin hvirfvel upp mot himlen rycka,		 Och jernet, lockadt af magnetens tjusning,		 Sin hvila öfverger, sin plats förändrar,		 Så kärleken, ehvar han finns, ej hvilar		 Förr’n med sin likhet han förenad är.		 Hvart flydde nu den fordna sälla tiden,		 Då i ditt öga, leende, jag läste		 Hvar nyfödd tanke? då med ljufva suckar		 Du i min ömma modersfamn bekände		 Ditt hopp, din fruktan, allt ditt väl och ve?		 I tårar badad, svärmande och dyster		 Af mig du ständigt öfverraskad blifver.		 Du lider – modren får ej lida med,		 Ej ansedd värd att för sin dotter ömma.		 
						 PERPETUA.		 
		 Jag lider ej, o Moder! om du kände		 Hur salig tåren ofta är! ej daggen		 Är ljufvare, i aftonrodnans stund,		 För Syriens nardusros. Ej myrrhas svett		 I Sabas lundar dyrbar är som tåren.		 
		 
						 EMILIA.		 
		 Ja, det är sant – han svalkar, men hans svalka		 Af qvalens brånad föregången är,		 Och ödets sol med heta middagsstrålar		 Hans balsam pressar. – Arma barn! – Du lider.		 Försök ej le – En Andes löje blott		 Jag sväfva ser på dina kalla läppar.		 
						 PERPETUA.		 
		 Ack! denna jord är ingen glädje värd.		 En fjäril lik, som öfverlefvat rosens		 Elysiskt glada dar, vår själ här nere,		 Kring öknarne på dunkla vingar far,		 Och för sin trånad inget mål hon finner.		 
						 EMILIA.		 
		 Min dotter! andra prisa lifvets fullhet.		 Hvi klagar du allena? Ungdomskalken		 Dock brusar än för dig, och hvarje pust		 Af himlens andedrägt vill dig besälla.		 Du älskar ej – se till din trånad här		 Det enda skälet – älska och var säll!		 Med hundra stämmor manar dig naturen.		 O, lyd dess röst! af dödens händer släcktes		 Din första brölloppsfackla. – Högre sällhet		 Dig Cypern ämnar i den andras ljus.		 Bjud henne tändas och begynn ett nytt		 Olympiskt lif i hennes gyllne strålar.		 Cornelius älskar dig – än blommar han,		 Ett palmträd lik, i lifvets middags-ära		 Och lyckan gästar i hans höga salar.		 
		 
		 
		 Vid Hymens altar honom räck din hand		 Och parken bjud att spinna åt er båda		 En rosenfärgad tråd af glada år.		 
						 PERPETUA.		 
		 O, jag besvär dig! nämn ej mer ett ord		 Om jordisk sällhet, om en jordisk kärlek!		 Jag känner dem. De mätta ej vår själ.		 O! tvinga mig på hjertats högre längtan		 Ej mord begå och falska offer tända		 Åt gudar, hvilkas vanmakt jag har rönt!		 
						 EMILIA.		 
		 Med stolthet, dotter, alltså du förskjuter		 Hvar tröst, som bjudes dig af modershjertat.		 Ett irrbloss likt i skogens dunkla famn,		 Du undflyr hånande den sträckta famnen.		 Välan! så tale ej min kärlek mer!		 Må förebråelser din själ bestorma!		 Hör mig och svara. Hvarför öfvergifva		 Din moders hem, din faders kända salar?		 Hvi firar du ej våra årsdagsfester?		 Hvi kransar du med rosmarin och myrten		 Ej våra fromma Larer mer och offrar		 Ett helgadt salt åt deras blyga altar?		 Har du med boning äfven ömsat hjerta,		 Och till det hus, som skyddade din barndom,		 Drar ingen stilla låga mer din själ?		 Ha! flydde då med Horers ringdans bort		 Din morgons alla rosenröda minnen?		 
		 
						 PERPETUA.		 
		 Gud ser mitt hjerta. Från sin höga himmel		 Han hör de suckar för ert väl jag gjuter.		 
						 EMILIA.		 
		 Med diktens blomster ock du pryda vill		 Ditt hjertas vinter. Som en orm bland rosor		 Din själ sig döljer. Du för oss en suck		 Till himlen lyfta? nej! de mulna höjder,		 Till hvilka du i enslig andakt beder,		 Blott straff och ljungeld äga de för oss.		 O hemska ord! dö ej på mina läppar!		 O afgrundstanke! dig i ljud förvandla!		 Hemskt tjute det likt nordans suck i skogen,		 Likt ugglans rop från mossbeklädda grafvar!		 Stig hit, o dotter! mig i ögat se!		 Förräderska, stig hit. Sjunk ej i jorden		 En dimma lik, då hvad du dölja tänker		 I evig natt, för modrens stränga blick		 Afslöjadt ligger. Usla! du är Christen.		 
						 PERPETUA.		 
		 Ve mig, olyckliga! att jag ej sjelf		 Den första var min ära att bekänna!		 Ja, moder! jag är Christen. Helga vågor		 Min ande skärat, och ur villans mörker		 Det höga korsets saliga myster		 På ljusets väg och sanningens mig kallat.		 Ja! re’n jag smakat det fördålda manna,		 Som själarna i öknen när, har brutit		 Den gyllne frugt, som öfver lifvets elf		 I Edens morgondagg serafiskt blänker.		 
		 
		 Missunna ej din dotter hennes fröjd –		 Kom, dela sjelf dess sällhet och dess ära.		 
						 EMILIA.		 
		 Ha! hvilken häxa från Thessaliens bygder		 Har med sin trollsång dig förfört? hvad drömmar,		 Ur underjordens bleka dimmor stigne,		 Ditt hjerta dårat? hvilken Eumenid		 Har dig bevekt att brottsligt öfverge		 Din barndoms tro, din ungdoms gyllne Gudar?		 
						 PERPETUA.		 
		 En drömbild endast äro dessa Gudar.		 Med rätta säga Skalderne att natten,		 Den öde, svarta, väsenlösa natten		 Dem alstrat har. Blott dunkla återsken		 Af menskans egna känslor och begär,		 Blott vädersolar, bildade en qväll		 I jordens moln, vår längtan grymt de gäcka.		 Ja, detta hjerta, som i barmen klappar		 Så högt, så mäktigt, ej dess röst bedrar.		 En Gud, en hvila, ett försvar det söker,		 Men ett allena blott för en det slår.		 O, se dig kring! I himmel och på jord		 För Enheten den gyllne herrskarspiran.		 Hvar fältets blomma mot den enda solen		 Sig trånsjukt vänder, alla floder söka		 I samma ocean en ljuflig hvila,		 De må bland hällar, dånande, sig bryta,		 De må på gullsand, under palmer, flyta		 Omärkligt fram, en blomstersirad väg.		 Så sträfvar ock den stora Andeverlden		 
		 
		 
		 Med helig längtan till en enda Gud.		 Sjelf för de fallna själarna på jorden		 Han uppenbarats, full af nåd och sanning.		 Ej maktens vigg han i sin hand då svängde,		 Ej nöjets lyra klingade på armen,		 Och stridens hjelm ej från hans hjessa blänkte.		 Till slaf förnedrad han på korset blödde,		 Han, för hvars thron Äonernas församling,		 Vid hymners ljud, vid glada harpors dunder,		 Nedkastar hänryckt sina kronors guld.		 
						 EMILIA.		 
		 O darra, darra! evig är ej drömmen.		 Snart vaknande du skall med blodig gråt		 Den stund förbanna, när ditt öra först		 Åt villans tjusande Siren du lånat.		 
						 PERPETUA.		 
		 Nej, moder, nej! väl skall mitt öga vakna,		 Men ej till jemmer. Gladligt skall det vakna		 Ur dvalans tvång, ur lifvets tomma drömmar,		 I evighetens rosenskimmer opp.		 När larfven fjäril blir, när tornet blommar,		 När turturdufvan i sin hembygd åter		 Bland unga vinträd höjer glädjesången,		 Då skall jag väckas af min älsklings röst,		 I Edens skuggor salig och förklarad.		 
						 EMILIA.		 
		 Ljuf är din dröm. Så drömmer äfven fången,		 I häktets natt, på halfförmultnadt läger,		 
		 
		 
		 Om fria fält, om glada täflingslekar		 Vid Elis eller vid Corinth, om dansen		 Af Tyrsus-svingande Bacchanters flockar,		 En månljus qväll, på gräsbeklädda stranden		 Af Apidans kristalleflod. O, räds		 Att bödelns svärd snart väcker dig som denne!		 Ja räds, o flicka! för den grymma örn,		 Som Jofurs blixt på Capitolium svänger.		 
						 PERPETUA.		 
		 Jag kan ej rädas. Blott det yttre skenet		 Regera verldens Herrar. Till det inre,		 Det sanna lifvet når ej svärd, ej bål.		 
						 EMILIA.		 
		 O grymma barn du störtar mig i grafven.		 Tro ej att jag dig öfverlefva kan.		 Du är den sol, hvars milda purpurskimmer		 Förgyller än min sena höst och lockar		 Min lefnads sista glädjeblomster fram.		 Flyr äfven du, hvad återstår mig se’n?		 Blott dödens vinternatt och evig slummer.		 O arma, sansa dig! om ej förnuftets,		 Om ej min kärleks ömma röst du lyder,		 O följ likväl försigtighetens råd!		 Ej gifs en skapad varelse, som ej		 Flyr bojorna och döden. Frihet, lif		 Regerar alla väsen med sin kärlek.		 Det späda lammet flyr vid ulfvens rop,		 Och svalan snabbt från silfverbäcken far		 Till nästet hem, när gladans vingar brusa.		 
		 
		 
		 Lät djuren ej i klokhet dig besegra.		 Tro hvad du vill – dölj endast hvad du tror.		 Bland myrten sucka fritt, o turturdufva!		 Väck blott ej örnen ur hans korta slummer		 I kronans famn af Dundergudens ek.		 Fly hvarje samqväm med de Christnas skara,		 Som ulfvars bo, som basiliskers håla,		 Fly deras sammankomster. Dolda giller		 Omhvärfva öfverallt de uslas steg,		 Och blott till döden leda deras vägar.		 
						 PERPETUA.		 
		 Jag kan ej lyda dessa ömma råd.		 Mot samvetet du manar mig att handla.		 Tro och bekänna lifvets vilkor är.		 
						 EMILIA.		 
		 Medlidande med detta hjerta haf,		 Som klappade för dig förr än ditt eget.		 Vänd om! vänd om! blif hvad du fordom var.		 
						 PERPETUA.		 
		 Du, som med smärta födde mig till smärtans		 Och dödens lif! tag fritt din skänk tillbaka!		 Här är jag, moder! villigt till ett offer		 Jag bjuder mig. Allt det är ditt hvad urnan,		 Hvad blomsterkullen dölja kan af mig,		 Blott ej den kraft, som verldarne ej rymma.		 Slit hjertat ur min barm. I stoftet trampa		 Mitt hufvud ned, blott mörda ej min själ.		 Tag åter allt, blott skona samvetsfriden.		 
		 
						 EMILIA.		 
		 Ve mig att denna dag jag öfverlefvat!		 O hårda själ! jag borde dig förbanna.		 Jag kan det ej. Olyckliga, farväl!		 (Hon går.)		 
						 PERPETUA. (efter några ögonblick af stum		 smärta.)		 
		 Gud! många boningar deruppe skimra,		 Och tusen glada rosenhyddor blomstra		 På Edens fält – finns ej för henne rum?		 Gråt ej, misströstande och svaga hjerta!		 Guds kärlekseld en moders ju besegrar,		 Månn’ han ej älskar mer än dottren? – Blygs,		 Blygs, och din egen uselhet betrakta!		 Hur matt, o Himmel, var mitt tal! hur svaga		 Och tvekansfulla voro ej de orden,		 Hvarmed, o Gud! för äran af ditt namn,		 En ljusets krigerska jag kämpa skulle!		 Ha! hvilken blygd att veta detta allt		 Och känna dock och handla dock så litet!		 O kärleks sol! från höjden mig bestråla,		 Tänd Andens lif och hjertats is försmält!		 Hvad är min andakt? blott en luftig fradga		 På blodets vågor, när Guds kärlek susar		 Med kraft deröfver. Hvad min bön, min lofsång?		 Blott återskallet ur en jordisk klyfta		 Af högre väsens milda symfoni.		 Hvad är jag själf? ett kaosvatten blott,		 Mörkt, öde, kallt. O fläkten, dufvovingar!		 O, klinga gällt, du nådens skaparord!		 När skall en gång, Förbarmare! det rena		 Medvetandet i själens grund sig spegla,		 
		 
		 
		 Likt solens ljus i härmande kristaller?		 När hvilar barnet i Marias famn?		 Dock fåfängt hopp om felfri dygd på jorden!		 Sig sjelf förneka och i korsets skygd		 Sin trygghet söka är all lefnads vishet.		 Välan, o Gud! så vill jag, rankan lik,		 Kring detta kors min kärleks armar fläta		 Och, månan lik, mot Andeverldens sol,		 Det svarta lefnadsklotet evigt vända.		 
		 
		 
		 
		 
		 
		 
		 
		 
		 
		 
			 
	 
	 
	 TREDJE AKTEN.	 
	 
		En dal, omgifven af berg.				AMATUS. EVANDER.						 AMATUS.		 
		 I denna dal, af höga klippor stängd		 För nattens vind, för mörkrets alla söner,		 Nedsättom oss att hvila en minut.		 Än brinna spåren af den sjunkna dagen		 På Vesterns berg. Än stjernornas församling		 Ej tågat upp i blåa tempelsalen.		 Blott qvällens stjerna speglar, klar och mild,		 Sin gyllne blick i bäckens silfvervågor.		 
						 EVANDER.		 
		 Ja, låt oss hvila. Än ej midnatts-stunden		 Bredt tystnans helga vingar öfver jorden,		 Och inga fromma peligrimer än		 Jag smyga ser, bland rosenprydda törnen,		 Till vårt församlingsrum i skogens djup.		 O blygd! då mörkret skändar dagens ljus		 Med blodig pomp, med vilda offerfester,		 Och solens eld förmörkas af den rök		 Som höjer sig från nattliga Dämoners,		 
		 
		 
		 Från hemska monstrers altarbord, då måste		 I nattens famn det sanna ljusets barn,		 För våldets arm en dunkel fristad söka.		 
						 AMATUS.		 
		 O, undra ej derpå! Ej denna jord		 Är själens hemland, är ej ljusets rike.		 Med jernets spira thronar mörkret här,		 En nattlig, hemsk, sjuhöfdad vildjursbild,		 Och alla tungomål dess välde hylla.		 Evander, ja! det helga ljus vi söka,		 Ur solens urna strömmar det ej ned,		 Lifgifvande, på jordens friska majfält.		 I ängens blommor, grufvornas metaller		 Det speglar ej sin fägring och sin prakt.		 Hvad är den verld, som våra sinnen dårar?		 En skugga blott af det försvunna Eden,		 Der själen föddes. Bortom stjernförlåten,		 Först der gå verklighetens scener opp.		 
						 EVANDER.		 
		 Skön är likväl vår jord. Amatus, skåda		 Hur dagens guld på nattens azurslöja		 Olympiskt blänker! Se hur månan stiger		 Med rosig kind ur vattnets spegelsalar!		 Skön är vår jord. Se, dunkelgrön hon hvilar		 Vid himlens bröst, af nardusfläktar vaggad		 I paradisisk slummer. O min vän!		 Hvad vore denna jord om tro och kärlek		 Från ena polen till den andra sträckte,		 Välsignande, sin blomsterspira ut!		 
		 
						 AMATUS.		 
		 Hör opp att sucka! Än vi hunno ej		 Det mål, der själens fromma blomsterdrömmar		 Bli verklighet, der hjertats eolsharpa,		 Förstummad här af qvalens hesa röst,		 För glädjens fläktar klingar sällt och evigt.		 Vet, endast korset löser verldens gåta –		 Blott korset svarar här din Andes frågor.		 Lid och försaka! lid, min vän, och dö!		 Ej gifves annan väg till herrligheten.		 
						 EVANDER.		 
		 Jag vet det väl, o älskade! mig styrk		 När frestelsernas dunkla morgon nalkas.		 Ren är min vilja, ack, men späd ännu,		 En blomma, som ur qvalets tysta jord		 Nyss runnit opp i korsets helga skugga.		 (Vandrare nedstiga från bergen i fonden.)		 
		 Men hvilka nalkas der på bergens rygg?		 De komma hit, de stiga ned i dalen.		 O! det är våra bröder! lät oss gå		 Med fridens glada helsning dem emot.		 
			 
	 
		DE FÖRRE. EUBULUS, LYCOPHRON,		med flere Christne.								 EVANDER.		 
		 Guds älsklingar! välkomne undan dånet		 Af lasternas och mörkrets barn till lugnet		 I denna dal, vårt blyga tempels förgård.		 Välkomne! tvenne bröder ömt er räcka		 
		 
		 
		 Trofasta händer. Himlen er beskydde,		 Er och oss alla, som af ordets bloss,		 Af löftets ark ledsagade, vår färd		 Till palmers land igenom öknar sträcka.		 
						 EUBULUS.		 
		 Tack för er helsning! himlen eder gifve		 Sjufaldigt åter hvad åt edra bröder		 J välment önsken! Sälla kärleksband!		 Hur flätar du ej i en praktfull krans		 Kring Skaparns thron tillsammans bröst och viljor!		 Lång är vår väg. Ej fästets stjernor än		 Förkunna midnattstimman. Låt oss hvila		 På mossans bäddar, under fromma samtal,		 Som höfvas Christna läppar. Må förnuftet		 Och kärleken och andan spegla sig		 I våra ord, som himlens skära ljus		 I silfverkällor bryn, i ädelstenar.		 Hvar är du, Lycophron? stig fram med harpan!		 Ljuft måste nu en helig aftonpsalm,		 Vid himlens lugn, biand dessa fjällar klinga.		 Ty skön är qvällen. Herrligt den predikar		 Om Skaparns under, om hans faderskärlek.		 I lundens mörker tonar näktergalen,		 Och nattfiolen tyst sitt rökverk gjuter.		 Hör menskan ensam vara stum? o bör		 Dess varma hjerta känslans gärd ej bringa?		 Kom Lycophron och spela. Öfver oss		 Gjut lik en vårdagg sångens himlamanna.		 
						 LYCOPHRON.		 
		 Mot klippans barm jag krossade min lyra:		 Ej täflar hon med bergens echo mer.		 
		 
		 
		 Mitt hjerta nu mitt strängaspel må blifva.		 Väl ger det än förstämda toner blott,		 Dock, hoppas jag, på Edens morgonfest,		 På Lammets bröllopp skall det klinga gällt,		 Gud! af din kärlek helgadt och förnyadt.		 
						 EUBULUS.		 
		 Kom i min famn, o Lycophron! Välsigne		 Dig himlarnes Monark! o flyte trösten		 Ur lifvets källa rikligt till din själ!		 Är än, o yngling! ej ditt hjerta lugnt?		 Le inga stjernor än från nådens himmel?		 
						 LYCOPHRON.		 
		 De le, o fader! med demantestrålar		 Ömt de mig vinka. Dock jag vågar knappt		 Se ur mitt dunkel upp till deras ljus.		 Ack! stora äro mina brott.		 
						 EUBULUS.		 
		 Och stor		 Din kärlek är. Dig mycket skall förlåtas,		 Ty mycket, Lycophron, du älskat har.		 Kom än en gång i dessa faders-armar!		 (kort tystnad)		 
		 Men är ej Marcion här? Fram och berätta		 En ny historia. Ty från dina läppar		 Berättelsen så ljuf och stilla flyter,		 Som källans våg, af unga blomster krönt,		 På gullsand rinner, klar och genomskinlig.		 Kom och berätta. Ty kring hvarje ämne,		 Likt vårens månsken, magiskt du förbreder		 
		 
		 
		 En stilla tjusning, och som biet skattar		 Hvar fältets blomma på nektarisk honung,		 Så du af hvarje sak förstår att locka		 Det yppersta och bästa ut. Ett äpple,		 Bland rosor hvilande på silfverfatet,		 Är kärnan af ditt tal, en andrik skatt.		 
						 MARCION.		 
		 I allt din själ sitt eget genljud hör;		 Det ädla hjertat röjer öfverallt		 Blott återskenet af sin egen ära,		 Och ingen missklang af det öra märks,		 Som öppet är för verldars harmonier.		 Hur gerna stod jag ej fördold i hopen		 Och lånte örat åt de vises röst,		 Som vandringsmannen på Ausoniens kust		 Åt Filomelas sång i myrtenlunden!		 Men du befaller och jag nödgas lyda.		 En sällsam händelse jag nyss förnummit		 Och för de helige vill den förtälja.		 I själen mildt dess genljud tonar än,		 Likt efterklangen af en andestämma.		 En broder, som, för någon tid tillbaka,		 Kom flyende från Rom och tvenne dar		 Njöt gästrätt i mitt hus, mig den berättat.		 
		 I Tiberdalen, icke långt ifrån		 Den höga, fruktansvärda Romas portar,		 Ett helgon bodde. Än man hyddan ser,		 
		 Efterföljande Legend torde, genom en gammal Folkvisa, vara en och		 annan af mina Läsare bekant. Den oändliga skönhet dikten i sin nakna fram­		 ställning äger, måste väl genom dess närvarande artistiska draperi fördunklas,		 men kan, som jag hoppas, aldrig fullkomligt förlora sig.		 
		 
		 
		 Af säf betäckt, af höga pinier skuggad,		 Som i sin famn dess jordlif inneslöt.		 Dess jordlif blott. Ty öfver stjernornas		 Kristallehvalf den högre lefnadsflamman,		 Vid stoftet fåfängt bunden, höjde sig		 Mot syskonflammorna i tabernaklet.		 En flicka var det. Kysk som dagens ljus,		 Otadelig och ren som diamanten		 I furstens krona, och som liljan skön.		 Dess namn var Theodora. Ammad blef hon		 I ringhetens och kojans sälla mörker,		 Till ljusets arf af Christliga föräldrar.		 De vattnade – en herrlig växt af höjden		 Gaf alla verldssystemers milda sol,		 Och gyllne frugt och purpurblommor bar		 I vårens dagar re’n den ädla plantan.		 För Gud allena flickans hjerta brann.		 När morgonrodnan höjde dagens fana		 På österns berg, när aftonstjernan tändes,		 Vid korsets fot, ljuft smältande i tårar		 Den hulda låg och anade ej ens		 Den grymma verld af mörker och af brott,		 Som gränsade till hennes blomsterlundar.		 
						 EN STÄMMA.		 
		 O hvilken sällhet att ej annat veta		 Än Verlds-försonarns sår, än himlens kärlek,		 Att, i en helig tårebäck förbytt,		 Bortströmma obemärkt i Oceanen!		 
						 MARCION.		 
		 Så flöt dess lif, af inga skiften stördt.		 Kom så en afton Kejsaren från jagten		 
		 
		 
		 Och såg den fromma, när på dalens stig		 Hon ville smyga till församlings-grottan.		 Från tärnans blåa oskuldsfulla öga		 En himmelsk stråle träffade tyrannen.		 Strax flammade af vilda lustars brand		 Hans tigerbröst, ty ej det lägsta anar		 Sitt himmelsvida afstånd från det högsta.		 Likt barnet det med stjernor leka vill.		 Till Kejsarns borg, stum badande i gråt.		 Den arma flickan måste tåget följa.		 
						 EN RÖST.		 
		 Hvem var den Kejsarn? Han som nu regerar?		 
						 MARCION.		 
		 Hvad mer, o vänner, om hans namn vi veta?		 Vi få likväl ej hata, ej förbanna.		 Dock är min pligt att ingen ting förtiga.		 Aurelii Son, den grymme Commodus,		 Athleten, som till Hercules förklädd,		 Med slafvars och med elefanters blod		 Sjelf fuktade Amfiteaterns sand,		 Om honom handlar denna gång min saga.		 
						 FLERE RÖSTER.		 
		 Berätta vidare. Vårt hjerta slår		 Af längtan fromhetens triumf att höra.		 
						 MARCION.		 
		 Med tvenne spiror styra jordens Herrar		 En slafvisk hop, med löften och med hot.		 Med löften länge stormade Cesaren		 Mot flickans hjerta. Hvad på denna jord		 
		 
		 
		 Af druckna sinnen som det högsta skattas,		 Guld, ädelstenar, harpoklang och vällust,		 Han i en ändlös framtids perspectiv		 Framställde lockande för Theodora.		 Förgäfves! lifvets alla retelser,		 O! hvad förmå väl dessa mot ett bröst,		 Det korsets helga kärlek genombårat!		 Och vredgad nu han skred till hot, men hotet		 Hvad mäktar det? se’n nöjet man besegrat,		 Hur lätt man segrar öfver plågans udd!		 I häcktets djup blef Theodora sänkt,		 I fjettrar smidd, af tunga kedjor lastad.		 
						 EUBULUS.		 
		 Hell fängelset och bojorna och döden!		 O mörkrets söner! sjelfve mildt J leden		 Till himlens port den suckande martyren.		 En tillflyktsort mot lifvets alla qval		 J honom bjuden i de skumma hvalfven.		 Guds kärlek der i det fördolda andas,		 Betraktelsen sin gyllne lampa tänder,		 Och tystnaden det nya lifvets frö		 Med hulda, moderliga vingar täcker.		 I mörkrets famn det sanna ljuset ler		 Mot själens blickar, och då kroppen fängslas		 Af hårda jernband, o då skakar Anden		 Vid jubeltoner sina kedjor af.		 Berätta vidare! hur led, hur dog hon?		 
						 MARCION.		 
		 Köld, natt och hunger skulle nu beveka		 Dess stolta hjerta lastens bud att hylla.		 
		 
		 
		 Hemskt ormar hvisslade i fängselhvalfven,		 Och svarta ödlor i dess springor bodde,		 Och grodor kröpo på den våta jorden.		 Från takets stenar kalla droppar föllo		 Entonigt ned, och fyra gånger dog		 Solstrålens milda ljus förrän han trängde		 Ner i det svarta, töckenfulla djupet.		 Men, liljan lik, som bland förstörda grafvar,		 Allena höjer en balsamisk krona,		 Så blomstrade i mörkrets famn den fromma.		 Lugn var dess själ, ty när det inre lifvet		 En gång på hjertats helga altar brinner,		 Hvad är allt yttre? Angår det en kropp,		 Om, klart bestrålad af sin purpursol,		 Han morgon eller aftonskugga kastar?		 
		 Då Kejsaren omsider fann att plågan		 Mot flickans hjerta lika maktlös var		 Som nöjets retelser, beslöt han hämnas,		 Och skickade en frigjord slaf från borgen		 Ned med en bödel i den skumma hålan.		 Klart, som en engels, strålade i natten		 Den huldas anlet. Glad sin dom hon hörde,		 Och knäppte stilla händerna till bön.		 Nu hastigt lifvad af en himmelsk tjusning		 Hon ropade: »o paradisets öar,		 Jag helsar Er! mildt sväfvar rosendoftet		 Ur edra parker redan mig emot.»		 Då log med ilskans löje Libertinen		 Och fräckt han sade: »sänd, mitt vackra barn,		 Från paradisets sälla örtagård,		 Dit snart Ni kommer från vår onda verld,		 
		 
		 
		 Mig ock en knippa täcka purpurblomster!»		 Nu Theodora hopbant i en fläta		 De långa håren. Med en sagta rodnad		 Hon blottade sin elfenhvita hals.		 Ett hugg – och ned dess sköna hufvud föll		 Guldlockigt, blodigt, leende i döden,		 Och sanden drack den röda lefnadsfloden.		 Då skälfde hvalfvet af ett sakta jordskalf		 Och blossen släcktes. Af ett rysligt mörker		 Omsveptes mördarena. Plötsligt nu		 Ett sken, som vårens aftonrodnad mildt,		 Upplyste rummet, och en bildskön gosse,		 I snöljus mantel och med stjernprydd gördel,		 Framstrålade och log. En rosenkorg,		 Af tusen blommors regnbågs-skimmer fylld,		 På liljearm han bar. Vid namn han nämde		 Despotens vän. Ljuf, som en harpas klang,		 Som brudens sång var himlabudets stämma.		 »Se,» sade han, »från paradiset skickar		 Dig Theodora dessa sköna blomster.		 O, kom och välj.» Till jorden sanslös sjönk		 Vid bödelns sida Libertinen neder.		 Ett jordskalf väckte dem och – flydd var synen,		 Men dagens strålar från det bräckta hvalfvet		 En väg dem viste, under stenars fall,		 Upp ur den mörka, fasansfulla kulan.		 
						 EUBULUS.		 
		 Haf tack, min vän! Som anderösters hviskning,		 En månljus qväll, i dygdens stilla koja,		 Så ljuda dina ord, och festligt skimrar		 Det himmelska Jerusalems kristallborg		 
		 
		 
		 Igenom väfven af berättelsen,		 Som genom rosenröda dimmors flor		 En jordisk stad, beglänst af morgonsolen.		 
						 EN RÖST.		 
		 Historien sällsam är, men månne sann?		 
						 EUBULUS.		 
		 Hvad mer om hon är diktad, mine vänner?		 I diktens glas det eviga sig speglar:		 Allt hvad som händer ingen sanning hyser,		 Blott hvad som aldrig händer, det är sant.		 
						 NÅGRA RÖSTER.		 
		 Hvem nalkas der på bergets krökta ås?		 En gubbe är det. Flämtande han stöder		 Vid vandrings-stafven sina trötta fjät.		 Det är vår Biskopp. O! hur vördnadsvärd		 I bleka silfverlockars prakt han nalkas.		 
		 (Theodorus nedstiger.)		 Välkommen, fader! dina barn förbide		 Välsignelsen af dig.		 
						 THEODORUS.		 
		 Som Hermons dagg,		 Af morgonrådnans unga sköte född,		 Så rikligt öfver Er Guds nåd sig gjute!		 Hvad fröjdfull syn! hur broderligt förenta		 J sitten här! Osynlig andekärlek		 Omslingar Er med sina blomsterband,		 Och englarne från nattens alla stjernor		 Se, tindrande af fröjd, till Eder ned.		 O, mina vänner! troget, som Vestalen		 
		 
		 På Capitolium vårdar silfverflamman,		 Så vården J er brödrakärleks eld.		 Ty, utan Kärleken, hvad är väl Tron,		 Hvad är församlingen? En öcken blott,		 Der hjertats rop af tomma genljud svaras.		 Men tiden skyndar. Lät oss derför gå		 Till bön och sånger i vår samlingsgrotta.		 Det midnatt är och re’n Plejaderna		 Släckt sina sammanträngda bloss i hafvet.		 
						 FLERE RÖSTER.		 
		 Är du ej trött, o Fader? Hällens mossor		 Dig bjuda här ett läger.		 
						 THEODORUS.		 
		 Snart i grafven		 Bland dödens liljor slumrar jag förnöjd.		 Än är min pligt att vaka och att handla.		 (Alla gå. Platsen är några ögonblick tom.)		 
		 
			 
	 
		PERPETUA. FELICITAS.						 FELICITAS.		 
		 Perpetua, lång är vägen än till grottan.		 O! hvilom här ett ögonblick i dalen.		 Huldt som en modersfamn han öppnar sig;		 I månsken klädd, af nardusångor fylld,		 Han småler, lik en dröm om paradiset.		 
						 PERPETUA.		 
		 Gud! hvad din himmel, hvad din jord är skön!		 Allt, allt är godt, blott icke menskohjertat.		 
		 
		 
		 Felicitas! se liljan vid vår fot.		 Hvit, som en Ande i det nya Eden,		 Hon glädjerusig står i daggens tårar		 Och andas vällukt öfver dal och höjd.		 Fromt än i dag hon lyder Skaparns ord –		 Felicitas! jag rodnar för en blomma.		 
						 FELICITAS.		 
		 Om du, Perpetua, rodnar, o hvad böra		 Då jag och andra? genast sjunka ned,		 Af blygsel höljda, bäfvande, i jorden.		 O älskade! du känner ej dig sjelf,		 Lik detta blomster ej din egen fägring.		 
						 PERPETUA.		 
		 Hör upp att smickra, o min vän! nej, gjut		 Från vreda läppar hellre tadlets röst!		 Till jordens grus mitt hjerta förödmjuka!		 Nedtrampa det i ett beslägtadt stoft!		 Blott så görs Psyches bundna vinge fri.		 Med detta vilkor blott sig Gud förbarmar.		 O hvilken blygd! Re’n trenne månhvarf flytt		 Se’n ordets ljus bestrålade min själ,		 Se’n vågornas och ångrens dop mig sköljde.		 Och ingen frugt likväl min tro än bar,		 Ej blommade den ens i nådens strålar.		 
						 FELICITAS.		 
		 Om annat vittna tusen fromma böner,		 Som, vid Serafers glädjetårar, höjas		 Ur torftighetens hyddor, för ditt väl.		 
		 
						 PERPETUA.		 
		 Hvad mer om då och då en jordisk nöd		 Jag lindrade? Uppoffringen allena		 Gör själen fri. Jag gaf, men af mitt eget		 Jag aldrig gaf ännu – jag gaf blott guld.		 O Gud! mitt hjerta blott jag har att gifva,		 Tag det emot. – Bjud stjernorna det slagta,		 Ett bränneoffer, Evige! åt dig.		 
						 FELICITAS.		 
		 Hvi har jag ej Serafens ljusa öga,		 Blott för ett ögonblick, att glorian se		 Med gyllne strålar flamma kring ditt hufvud?		 
						 PERPETUA.		 
		 Håll, o min vän! vet, detta hjerta lider –		 Det icke led, om det ej brottsligt vore.		 
						 FELICITAS.		 
		 Välan! så skäras det i qvalets glöd		 Till änglarenhet, till Försonarns likhet.		 Perpetua, säg! hvad fattas dig i qväll?		 Nyss glänste från din panna saligt lugn,		 Som vårens himmel från kristallesjöar.		 
						 PERPETUA.		 
		 Hvad är vårt lugn, vår glädje och vår frihet?		 Ack! ett besök af högre väsen blott,		 Guds uppenbarelse i Mamres lundar.		 Ja! lik en fackla lågade mitt hjerta		 Af fröjd och kärlek, klara vattenkällor		 Mig vederqveckte. Nu i öknens sand		 Jag vandrar, höljd af ett Cimmeriskt mörker.		 
		 
						 FELICITAS.		 
		 Af tidens lagar Psyche här regeras,		 Och, månan lik, som hennes väg bestrålar		 I jordens grus, hon sjelf af skiften lider –		 Led hennes Gud ej tidens alla qval?		 Tro mig den sol, som markens frugter mognar,		 Ej ensam löper i en zodiak,		 Ej ensam bor i vinterliga tecken.		 Väl triumferar öfver förstendömen		 Och väldigheter Tron. Ett högre fäste		 Väl henne drifver. Stjernor dock beteckna		 På detta ock dar, timmar, månhvarf, år.		 Misströsta ej! Snart glädjens stunder komma		 I evigt kretslopp glänsande tillbaka –		 Snart själens midnatt för dess morgon flyr,		 Och hjertats vinter lemnar rum åt våren.		 
						 PERPETUA.		 
		 Vän! du har rätt. Ett blomsterlif, som blöder		 På årets kors, är själens lif i gruset.		 Först dödens lia slutar hennes qval		 Och flyttar henne till sin urverld åter.		 Välan! hur snart förlöper ej ett år,		 Och dör och uppstår ur sin graf naturen!		 Felicitas! En dröm jag haft. I skuggan		 Af parkens träd jag slumrade, när Solen		 Steg glödande från zeniths höjder ned.		 I ungdomens och flärdens rosendar		 Jag drömde tyst oss bägge då tillbaka.		 Med friska blomster om vårt dunkla hår,		 I purpurfärgadt seriskt tyg, vi skredo,		 Vid glada hymenéers ljud, och svängde		 
		 
		 
		 I qvällens skymning våra silfverbloss.		 Du vet, min vän, hvad drömmens stilla Genius		 Med bröllopp menar. Hvad vi kalla lif		 Är död deruppe, och vår sarkofag		 En rosenkransad brudbädd der betyder.		 
						 FELICITAS.		 
		 Hur underbart! jag sjelf haft samma dröm.		 Den var förglömd, men väcktes af din röst		 Ur minnets natt. Så far Minervas fogel,		 Skrämd af den nära vandringsmannens fjät,		 Upp från sitt bo bland mossiga ruiner.		 
						 PERPETUA.		 
		 Säg snarare, så far en purpurfjäril		 Från blommorna i morgonstrålen opp.		 Är döden ej vårt enda hopp? och kronans		 Och palmens vilkor? är vårt fosterland		 Ej bortom grafvens mörka dal beläget?		 Hvad är vår kropp? en dunkel kedja blott,		 Som binder kärlekens och glädjens vingar,		 Ett dystert flor, som hindrar oss att skåda		 Äonerna och Gud. Nej, ömma vän!		 Ej denna qvalens jord den arfslott är,		 Till hvars besittning Andens röst oss kallat.		 Mot höjden lyft, Felicitas, din blick!		 Se himlarne! oändligt öfver oss		 De hvälfva sig i praktfullt midnatts-skimmer.		 Se stjernorna! med gyllne högtids facklor		 Mildt de oss vinka. Se Orions bälte,		 Der broderligt tre solar sig förena.		 
		 
		 
		 Snart vandra vi måhända der. Hvad glans,		 Hvad glädje måste ej deruppe vara!		 
						 FELICITAS.		 
		 Gud, hvilken anblick! uppehåll den svaga,		 Att, lik ett solgrand, hon ej simmar bort,		 Förintad, i oändlighetens öcken!		 Ja, du har rätt, Perpetua, denna jord		 Är ej vår arfdel. O! jag längtar dit,		 Der helgonen, af Herrans kärlek tända,		 Som lampor brinna i Guds tabernakel		 Och evigt glädjas åt hvarannans prakt!		 Men låt oss gå. Re’n tycker jag mig höra,		 I nattens lugn, den stilla hymnens ljud		 Ur Tempelgrottan genom skogen vandra.		 
						 PERPETUA.		 
		 Ja, låt oss gå! Väl är naturen skön,		 I skuggans flor, i rika stjerntiaren:		 Dock skönare är Christi Brud, den helga		 Församlingen, i svanhvit oskuld klädd,		 I blodets helga purpurbölja skärad.		 Ack! mot en blick, der korsets kärlek brinner,		 En enda tår, af själens trånad född,		 Hvad är Capellas rena silfverglans?		 Hvad Sirii strålar? hvad Orions skimmer?		 
		 
		 
		 
		 
		 
		 
		 
		 
		 
		 
			 
	 
	 
	 FJERDE AKTEN.	 
	 
		Hilariani Sofkammare.						HILARIANUS. DAMON.						 HILARIANUS.		 
		 En evig natt är denna. Månn’ Apollo		 Försofvit sig hos Thetis? Gack till fenstret		 Och se hvad tiden lider.		 
						 DAMON.		 
		 Himlens stjernor		 Matt strida än mot gryningen. En flik		 Af Eos’ purpurmössa syns i öster.		 
						 HILARIANUS.		 
		 Tag ur mitt Atrium hit en bok och läs!		 Måhända kallas sömnens himladagg		 Af ordens ljud, som af en källas sorl,		 På mina ögonlock från höjden neder.		 
						 DAMON.		 
		 Hvad önskar du att höra? Tullii verk		 Om pligterna, måhända? Flacci skaldbref?		 
		 
						 HILARIANUS.		 
		 Den vishets dryck är bäst, som innehåller		 Mest af papaversaft, den skaldekälla,		 Som sofver bäst med sina böljors svada,		 Låt henne sorla ...		 
		 (En slaf inkommer).		 
		 Men, hvem vågar störa		 Min morgonsömn? hvad vill du, slaf?		 
						 SLAFVEN.		 
		 O Herre!		 Du sjelf befallde mig att ge tillkänna		 Gabinii ankomst ...		 
						 HILARIANUS.		 
		 Är han redan här?		 
						 SLAFVEN.		 
		 I Atrium väntar han på företräde.		 
						 HILARIANUS.		 
		 Låt honom komma! Damon, ingen läsning		 För denna gången. Släck nu lampan. Eller		 Är dagen än ej full?		 
						 DAMON.		 
		 Den sista stjernan		 Har slocknat re’n, och Tithons maka visar		 All verlden nu sin rosenkrönta barm.		 Snart flammar morgonsolen.		 
		 
						 HILARIANUS.		 
		 Godt! släck lampan,		 Och lemna mig. – Jag måste vara sjuk,		 En hemlig rysning isar mina ådror.		 
			 
	 
		HILARIANUS. GABINIUS.						 HILARIANUS.		 
		 Är allt bestäldt?		 
						 GABINIUS.		 
		 Allt är bestäldt. I nätet		 Jag villebrådet fått. På torgets plan		 Af skarpa lansar fångarne bevakas.		 Vill du dem se?		 
						 HILARIANUS.		 
		 Jag borde det. Måhända		 Bekanta träffas deribland. Hvem vet?		 Pestartadt härjar Christendomens farsot		 I hydda och palatser. Arm och rik		 Och hög och låg den till sitt orkus rycker.		 Men nej! jag vill ej se dem. Domarns plikt		 Har utomdess med sådant ej att göra.		 Rättvisan är ju blind. Har du ej sett		 Ibland de många någon som du känt		 I bättre dar?		 
						 GABINIUS.		 
		 Blott en, och det en Qvinna,		 Hvars skönhet fordom jag med undran skådat,		 Då, purpurslöjad, på Dianas fest		 I dansens chor hon flätat sina armar.		 
		 
						 HILARIANUS.		 
		 Och hvem är denna?		 
						 GABINIUS.		 
		 Riddarn Flavii Enka,		 Vår tappre Auli Syster.		 
						 HILARIANUS.		 
		 Hvilket öde!		 Jag kände hennes man. Aurelii fanor		 På samma gång vi ofta följt i striden –		 Jag kände henne sjelf, såg henne offra		 Åt hulda Gratier mången libation.		 Hon räddas bör – men kan du säga huru?		 
						 GABINIUS.		 
		 Här vet jag inget råd. När buren öppnas,		 Så ilar fogeln, sjungande och säll,		 I blåa rymden ut till glada syskon –		 En Christen dröjer i sin jernbur qvar,		 Fast porten ock står öppen dar och nätter.		 
						 HILARIANUS.		 
		 Skilj henne från de andra. Ensamt fångrum		 Åt henne gif.		 
						 GABINIUS.		 
		 Och natt och kedjor?		 
						 HILARIANUS.		 
		 Ja!		 Den andra skaran proppa, bäst du gitter,		 I kulorna och hvalfven in. Se’n skicka		 
		 
		 
		 Vår Aulus hit till mig. Vid brodrens röst		 Hon skall måhända återvinna sansen.		 (Gabinius går.)		 
		 En sällsam tid är denna. Fyllda pligter		 Med samvetsfrid vårt hjerta ej belöna,		 Ej lagrens skugga svalkar själens brand.		 Ack! hur bedröfligt att ett verktyg vara		 I ödets hand! Blindt är ju detta öde		 Och känslolöst. Hvi skall dess verktyg se?		 Hvi skall det känna? Sällare det är		 Långt sällare att sjelf, ett offer, stupa		 I kampen mot den kopparhårda Guden,		 Nödvändigheten, än att tjena den,		 Att blott för honom öfva arm och hufvud.		 Dock, bort för evigt hvarje sorgsen grill!		 (ropar.)		 
		 Kom, Damon, kom!		 
		 (Damon inträder.)		 
		 Ur källarhvalfvet hämta		 En flaska Lesbiskt. Krön med unga rosor		 Ditt gyllne hår, af nardustårar stänkt.		 Tag se’n din cittra, följ mig ned i parken		 Och sjung en ode af Horaz, hans qväde		 Till Dellius sjung! Der silfverbäcken irrar		 Med blanka vågor under poppelträden,		 På gräsets lena sammetskuddar sänkt,		 Jag söfvas vill af Bacchus och Apollo		 
		 
						 (Ett underjordiskt fängelse.)		 
		 
		 (Perpetua, sluten i kedjor, införes af Soldater.)		 
		 
		 PERPETUA. (ensam)		 
		 Så långt har då Försynens hand mig ledt,		 Guds nåd mig uppehållit. Gläds mitt hjerta!		 Snart genom ödets alla labyrinter		 Du lyckligt vandrat, och den frälsta Anden,		 På korsets dunkla himlastege, ilar		 Ur dödens natt i Englars sällskap upp.		 O mörka fängelse! jag dig välsignar.		 Ej klappade mitt hjerta förr så lugnt		 I festens gyllne kransbehängda salar.		 O tunga kedjor! glad med er jag leker,		 Glad som ett barn med blommorna i dalen.		 En pant J ären mig af himlens kärlek,		 En dyrbar gåfva af min själabrudgum.		 Gud! med hvad ord skall jag din godhet prisa?		 Dock hvartill ord? o, hade jag blott tårar		 Och känslor nog! men du mitt armod ser.		 Allsmäktige! hur skall jag tacksam vara		 Mot all den nåd din kärlek mig bevisat?		 Mig har du aktat värdig, för ditt namn		 Att lida döden. Marterkronans ära		 Af evighet mig, arma, du bestämt,		 Mig som af nattliga demoner nyss		 Grymt fängslades i villorna och gruset.		 O glada hopp! snart pröfningarne slutas,		 Snart, efter vintrens mulna sorgedagar,		 Med sina blommor, sina fogelröster,		 En evig vår på ambravingar nalkas;		 
		 
		 
		 Snart vid lycksalighetens gröna kuster		 Min farkost hvilar, frälst ur stormens våda;		 Snart inget rop och inga tårar mer,		 Snart ingen röst från Capitoliums åskor,		 Der, blodigt krigande mot ljusets rike,		 Verlds-Fursten thronar, hotande och vred.		 Nu bort hvar jordisk tanke ur mitt hjerta!		 O gråa hvalf! en Vestibul mig blifven		 Till glädjens sälla borg, ett brudgemak,		 Af hvita englars myriader vaktadt,		 Der själen tyst förenar sig med Gud,		 Vid tusen andeharpors lätta hviskning.		 
		 (Ett ögonblicks tystnad. Fängelsedörren öppnas.)		 
		 Hvem kommer? rysligt gnissla portens riglar.		 Det Aulus är. Nu börja dödens strider.		 
			 
	 
		AULUS. PERPETUA.						 AULUS.		 
		 O jemmerfulla anblick! hvad? min syster,		 I bojor smidd, af tunga kedjor lastad!		 
						 PERPETUA.		 
		 Du bäfvar, Aulus. Fången sjelf är lugn.		 Ej qvinnan gråter, sänkt i häktets jern,		 Och mannen, hjelten ryser vid en skymt		 Af hennes bojor. Kom, min ömma Bror!		 Betrakta mig vid lampans bleka skimmer.		 Är jag förändrad? Lyser ej mitt anlet,		 Lugnt som en månes, mellan nattens moln?		 
		 
						 AULUS.		 
		 Olyckliga! hvad har du gjort? dig sjelf		 Din far, din mor, din hela slägt du störtat		 Djupt i ett haf af jemmer och elände.		 
						 PERPETUA.		 
		 Om ock så vore, är jag utan skuld.		 Rår elden, väckt af himlens storm, derför,		 Att i sin fart han, dånande, förtär		 Hvart jordiskt ämne, som kom honom nära?		 Men, Aulus! hvarför kalla mig olycklig?		 Jag är det icke. Tro mig, det fördolda,		 Osynliga i oss, som ömsom skapar		 Vår sällhet och vår plåga, ej med jern		 Det fängslas kan; af lyckans falska blomster		 Du flätar ej dess glada högtidskrans.		 
						 AULUS.		 
		 Bort, grymma svärmerska, med dina drömmar!		 Här gäller verklighet. Då nästa morgon		 Ur Oceanen lågande sig höjer,		 Du måste, med de andra fångnes skara		 Inställas för Pro-Consuln. På ett ord		 Ditt och de dinas lif och död bero.		 Ditt och de dinas. Du förstår mig, syster.		 Hvad? eller tror du att de gamla båda,		 Din kärleks första, dyra föremål,		 Af år och sorger lutande mot grafven,		 Uthärda kunna än den bittra sorg,		 Den grymma skymf, att, af en blodig straffdöd,		 I folkets åsyn, vid dess glädjesorl,		 En älskad dotter nesligt bortryckt höra?		 
		 
						 PERPETUA.		 
		 O hårda slägt! Du unnar mig ej dö.		 Ack! döden, döden är dock lifvets högsta		 Välgerning. Aulus! har du sagan hört		 Om Cleobis och Biton? Modren bad		 För dem till himlen om den högsta skänk,		 Som ofvanfrån kan jordens söner gifvas,		 Och, efter slutad bön, hon fann de kära		 Omslingrade af dödens liljeband.		 Så tänken J, nationer, J, hvars gudar		 Dock sjelfva känna ingen högre vällust		 Än detta lifvets, flickor och pokaler –		 Hvad bör en Christen då om döden tro?		 Förlossning blott från träldomen han är,		 En gyllne port till lifvet i Äoner.		 Som himlens ena stjernbeströdda pol		 Den andra motsatt är, så era tankar		 Och våra tankar. Hvad J kallen död		 Är lif för oss, Er sol vår Hekate,		 Er natt vår dag, ert jordlif den Tartar,		 Der sorgsne vi, som bleka Maner, gå,		 Och namn åt tidens flod af Lethe gifva.		 Ja, tro mig, Aulus! Vaggan är en nedgång		 Till Plutos rike, grafven är en uppgång		 Till blåa etern och de sällas land.		 
						 AULUS.		 
		 Vansinniga! hör upp med detta språk!		 Tag sansen åter, rasande Bacchant,		 Förförda drömmerska, ur slumren vakna!		 
		 
						 PERPETUA.		 
		 Jag rasar ej – känn, hjertat klappar lugnt.		 Väl drömmer jag, men blott en morgondröm,		 Af andeverldens nära sol ingifven.		 
						 AULUS.		 
		 Dröm sedan gerna. Hör mig endast nu.		 O syster, hör mig. Lif och död du äger		 I dina händer. Med ett ord du räddar		 Dig och de dina. Med ett ord du störtar		 Oss alla hjelplöst ned i qvalets afgrund.		 
						 PERPETUA.		 
		 Så säg mig, Aulus, hvilket är det ord,		 Med hvilket magiskt jag kan lyckliggöra?		 Ljuft är att dö, ljuft att ha kämpat ut		 Den sista kampen, men då pligten bjuder		 Att kämpa än, hur qvalfull måste då		 Den allt för tidigt sökta hvilan blifva!		 
						 AULUS.		 
		 Ett enkelt ja kan lossa dina kedjor.		 En mild och upplyst Herre är vår Cesar.		 Ej mot er tro och era tänkesätt		 Han lyfter straffets blodbestänkta bila.		 Er inre menska han ej fjettra söker.		 Er yttre blott han tvinga vill till likhet		 Med lagens föreskrift. Är detta hårdt?		 I öfvermorgon firar han en årsdag		 Af sin regering, och hans vilja är		 Att hvarje Romare sin trohetsed		 På brukligt sätt förnyar och, som tecken		 
		 
		 
		 Af hjertats egen tysta hyllningsgärd,		 Ett festligt offer hembär åt hans Genius.		 
						 PERPETUA.		 
		 Hvad är då Kejsarns Genius?		 
						 AULUS.		 
		 Är en digt,		 Om du så vill, är annars Kejsarns lif,		 Af oss med gudomsära rättvist vördadt.		 
						 PERPETUA.		 
		 Är Kejsarns lif ej, som den lägsta slafs,		 En skänk af Gud? en bland hans skapelser?		 Hvad är ett offer? Bilden af vårt hjerta,		 Symbolen af vår kärlek. Men vårt hjerta		 Vår kärlek är ej vår. En stråle blott,		 Aflägsen, dunkel, af Guds herrlighet,		 I tidens natt på stoftets grund han blänker.		 Hvad ej är vårt vi kunna ej ge bort,		 Blott återbära hvad ej längre vi		 Förmå att vårda. Sådan är vår pligt.		 Gud sjelf är kärleken – Guds är all kärlek.		 
						 AULUS.		 
		 Förryckta! upphör med ditt grymma joller.		 Hemskt i mitt öra ljuder det, likt sången		 Af en vansinnig menniska, då huset		 Står högt i lågor öfver hennes hufvud.		 O, syster, syster! vid vår barndoms minnen		 Jag dig besvär, vid denna oskulds-tid,		 Då än i stilla fröjd, på blomsterfälten,		 Vi plockade vid aftonrodnans skimmer		 
		 
		 
		 I späda korgar daggiga violer,		 Än musslor samlade på hafvets strand,		 Än, lägrade bland mossiga ruiner,		 Med barnsligt vemod läste Mantuas skald		 Om Didos kärlek, om dess offerdöd		 I bålets lågor, fordom, här på kusten. –		 Ack! ofta, ofta tyckte du dig se		 Den högas vålnad. Sväfvade en dufva		 Upp ur sin klyfta, rasslade en vind		 Med plötsligt gny bland nattliga granater		 Och oljeträd, strax tänkte du, hon kommer!		 Och darrande dig till mitt hjerta smög. –		 Dock hvartill minnet af det evigt flydda,		 Af sjunkna eliséer? – vid mitt lugn! –		 Det var dig förr så dyrbart – vid min framtid! –		 Han dör med dig – vid allt hvad heligt än		 Ditt hjerta känner! lofva mig, o syster!		 Att Kejsarens och lagens bud hörsamma.		 
						 PERPETUA.		 
		 I allt, blott ej när offer de befalla.		 Gif Kejsaren hvad Kejsarns är och Gud		 Hvad honom tillhör, talade det Ord,		 Som, iklädd kött, försonat våra synder,		 Den goda herden, till hvars fromma hjord		 Jag, vilseförda, äfven samlad blifvit.		 
						 AULUS.		 
		 O hvilken hårdhet! lät ditt hjertas röst		 Omsider tala! Ej för mig jag beder,		 För mig ej mer. Säg, har du mod att stöta		 I älskade Föräldrars hjerta dolken?		 
		 
		 
		 O svara mig! har du väl mod att gå		 Som fadermörderska till andra lifvet?		 
						 PERPETUA.		 
		 Ja, hellre det än samvetet befläcka.		 Rent samvete är dyrbarast af allt.		 För verldens riken, alla himlens stjernor		 Det köpes ej. Dess värde att betala		 Guds son, Gud sjelf, högtlofvad i Äoner,		 På qvalets kors sitt blod ju måste gjuta.		 Ack, hör min bön! ack, tvinga mig ej fläcka		 Den brölloppsdrägt, som himlarne mig gifvit.		 Vet, samvetssåren svida mera grymt		 Än alla furiers jernris, mera hjelplöst		 Förinta de än alla maktens åskor,		 Än alla gräsliga förbannelser		 Af slägt och vänner, fader, moder, broder.		 
						 AULUS.		 
		 Ve! jag ej äger flere ord. Blott tårar,		 Blott tårar har jag. Kom i mina armar.		 Se upp från jorden! se, vid lampans sken		 Mitt bleka anlet, badande i tårar.		 O Qvinna, Qvinna! mannens gråt du pressar.		 Ve och förbannelse! hvad kan jag mer?...		 
						 PERPETUA.		 
		 O, Broder, mig förskona! brännhet faller		 Din gråt på systerns hjerta. Vid vår kärlek,		 Vid alla minnen af vår fordna sällhet,		 I tårefloder knäböjd vid din fot,		 Besvär jag dig! Förbannelsen ej kalla		 
		 
		 
		 På detta hufvud, förr så älskadt, ned.		 O, unna mig mitt hjertas lugn och döden.		 
						 AULUS.		 
		 Stig upp, stig upp ... Beklagansvärda fader!		 Beklagansvärda mor! ... Må aldrig mer		 Jag återse Er ... Och, o arma syster,		 Farväl för evigt. Gudarne förbarme		 Sig öfver dig i dödens grymma qval! ...		 
						 PERPETUA.		 
		 Säg icke Gudarne. Säg Gud! Blott En		 Allsmäktig, hvälfver himlarne och jorden,		 Och om än flere Gudar, flere Herrar		 Beherrska skilda verldar, skilda hjertan,		 Så har likväl din syster endast en.		 
						 AULUS.		 
		 Nå väl! Gud dig välsigne. Öfvergifna!		 Din Gud välsigne dig! farväl, farväl!		 (han lemnar hastigt fängelset.)		 
						 PERPETUA.		 
		 Han mig välsignar – o, hvad fattigdom!		 Jag intet har att honom ge tillbaka.		 Ett tröstar mig likväl. Du, Gud, är rik,		 Ger öfver allt hvad vi förmå begära.		 Hur uselt dock är ej vårt lif på jorden!		 Blott på bekostnad af en annans sällhet,		 En annans lugn är menskan lugn och säll.		 Hvad skaparn sjelf i tidens gryning skilde,		 Hvad himmelen till helvetet förkastar,		 Och helvetet i sina kulor saknar,		 
		 
		 
		 Uppväxer här i broderlig förening –		 En evig jemvigt mellan ljus och mörker,		 Ett kunskapsträd på godt och ondt är verlden.		 Dag förutsätter natt, hvar rosig vår		 En sorglig vinter, och en helsoblomma		 Uppspirar ej i tidens mulna dal,		 Att ej dess motsatts, giftets hemska ört,		 Sin dunkla krona vid dess sida höjer.		 För hvarje ros som jag i gruset bryter,		 En tagg jag trycker i min likes hjerta,		 Och fridens Genius, i mitt famntag sluten,		 Är orons Demon vid den andras barm.		 O klara ljus, af ingen blandning skuggad!		 Du högsta goda, för hvars blick det onda,		 Förintadt, flyr i evig natt tillbaka,		 Hur längtar jag att dina borgar nå,		 Der kärlek spiran i Äoner för,		 Och allas salighet är vinst för alla!		 Dock fjerran än jag är från målet skild.		 Än pröfningar mig återstå, och tungt		 Mitt hjerta slår af nya plågors aning.		 Ha! rysligt brakar kopparbommen åter.		 Han kommer ... Hvalf, nedstörten öfver mig!		 
			 
	 
		ALBANUS. PERPETUA.						 ALBANUS.		 
		 O, att min stämma sprängde dessa murar,		 O, att den hunne öfver molnens rymder		 Till Jofurs thron och kallade från höjden		 Benådnings-blixten på mitt hufvud ned!		 O grymma syn! hvi släckte nattfull blindhet		 
		 
		 
		 Ej längesedan mina ögons ljus?		 Hvi dogo re’n ej alla mina sinnen?		 Hvi sparades till denna grymma stund		 Af stjernornas beslut det tunga lifvet?		 O, dag, som ödet böd mig öfverlefva!		 Ha! en förbryterska, i kedjor läst,		 Min dotter för mig står, en vålnad lik,		 En ryslig håndigt på min flydda lefnad!		 
						 PERPETUA.		 
		 Hvad skall jag svara? Vittne i det höga!		 Min oskuld känner Du. O, värdes skänka		 En engels lugn åt uppsyn och åt röst!		 O fader, räck din hand! Med gråt och kyssar		 Jag vill den hölja. Fader, mig förlåt		 Hvar sorg, hvarmed din lefnad jag förbittrat.		 Ack! dubbelt svider i min egen barm		 Det svärd, hvarmed din själ jag genombårat.		 Tro mig, din smärta ensam gör min smärta.		 Jag är så lycklig annars i mitt häkte.		 Besvarade af hvalfvens muntra genljud,		 Som harpor klinga kedjorna. Min halmbädd		 Ett läger är, af nöjets rosor smyckadt,		 Och lampan brinner som ett brölloppsbloss.		 
						 ALBANUS.		 
		 Du lycklig, du? förirrade, förförda,		 Berusade af svärmeriets gift,		 Af ormars gift, af basiliskers lära?		 
						 PERPETUA.		 
		 Håll, fader, håll! o Gud, hör ej hans ord,		 Se blott det qval, som rasar i hans inre!		 
		 
		 
		 Tro mig, o gamle! hjertats fröjd och plågor		 Ej målas i det yttre. Efter skenet		 De mätas ej. Fördoldt är själens lif.		 En annan sol än den, hvars gyllne fackla		 I zodiaken brinner, henne lyser,		 En annan Zefyr än den vind, som alstrar		 I Floras armar liljorna och rosen,		 Är hennes vårvind. Andra stjernor dela		 Väl eller ve åt hennes känslor ut.		 O, när den yttre menniskan förgås,		 Då höjer först den inre sin triumfsång.		 Så lefver axet först vid kornets död,		 Och bojans fall förkunnar trälens frihet.		 
						 ALBANUS.		 
		 Ej kom jag hit att dina lexor höra.		 Den grymma klippan, som mitt hjerta trycker,		 Du vältar ej, med detta joller, bort.		 Ack! tunga qval och svidande bekymmer		 Mig förde hit. Medlidande jag kom		 Att i mitt fadersnamn af dig begära.		 
						 PERPETUA.		 
		 Hvad kan jag göra? Endast dö med lugn		 Och dig välsigna.		 
						 ALBANUS.		 
		 Lofva blott att offra		 Åt Kejsarns Genius, och din boja faller.		 
						 PERPETUA.		 
		 Jag känner detta medel. Af min bror		 Jag nyss besöktes. Äfven han med tårar		 Grymt qvalde detta hjerta.		 
		 
						 ALBANUS.		 
		 Och hvad svar		 Gaf du hans tårar?		 
						 PERPETUA.		 
		 Ett blott kunde gifvas.		 Jag lofvade att pligtens ban ej lemna,		 Att mot det högsta mened ej begå.		 
						 ALBANUS.		 
		 Feg var han, som dig släppte. Hoppas ej		 Att fadren ock är lika flat som brodren.		 Från denna stund jag vill hos dig förblifva,		 Vill till Pro-Consuln följa dig och slutligt		 Upp till den blodiga amfiteatern –		 Vill qvälja dig med suckar, rop och tårar,		 Tills marmorhjertat veknar i din barm.		 O hör min bön! en tröstlös mor förenar		 Ifrån sin dödsbädd sina rop med mina.		 
						 PERPETUA.		 
		 Ifrån sin dödsbädd? Nämn ej om det ordet.		 Hemskt i mitt öra hväste det, likt blixten,		 Som vid min sida dödade en vän.		 Är det ej sant? du skämtar blott? hon lefver,		 Är frisk och snart förgäter mig?		 
						 ALBANUS.		 
		 Hon kämpar		 Med döden.		 
						 PERPETUA.		 
		 Gud! din vilja ske på jorden,		 Som den bland stjernor och bland englar sker!		 
		 
		 
		 Du krossar mig – högtlofvadt i Äoner		 Dock vare ditt tillbedjansvärda namn!		 
						 ALBANUS.		 
		 O, vänd i tid, sömnvandrerska, tillbaka		 Från afgrundsdjupet, på hvars rand du leker		 Ursinniga Mänad! förnuftets röst		 Och kärlekens till sans dig återkalle!		 Minns du ej mer din barndoms sälla dagar?		 På hoppets blommor, smekt af glädjens vindar		 Du sorgfri lekte, som en nyfödd fjäril		 I solens glans, i vårens liljedoft.		 Din moders ömhet var den sol, hvars strålar		 Om dagen lyste dina fjät, den måne,		 Som, himmelskt blid, i dina drömmar log,		 Den morgonrodnad, som, med kinden daggig		 Af glädjetårar, väckte dig ur dvalan		 Till lif och fröjd i rosenlundar opp.		 Omenskliga! din forntid du förnekar,		 Din sköna urverld, med dess gudamakter,		 Du gör till intet, vändande barbariskt		 Emot ditt ursprung dödens skarpa dolk,		 Vildt sönderslitande det sköt dig födde.		 O, ryck dig lös ur Eumenidens armar,		 Ur Furiers kopparhänder! Återtag		 Ditt menskohjerta, mot en tigers bortbytt.		 Ej för mig sjelf och ej för dig jag ber,		 Blott för din moder. Lät den aftonstjerna,		 Som borde lysa hennes lefnadsqväll,		 Ej i en hotande komet förvandlas,		 Och detta träd, som blommade så härligt,		 Som gyllne skörd åt hennes höstdar lofvat,		 
		 
		 
		 För glädjens frugt ej ge den bittra dödens!		 O skall en älskad dotters hand ej strö		 Med tröstens blommor hennes dödsbädd? – sluta		 Det brustna ögat? – Skall en fridens kyss		 Från dyra rosenläppar icke hämta		 Den armas själ vid grafvens portar upp?		 Skall vålnaden till Orkus vredgad fly,		 Högt jemrande, af lifvets hånskratt svarad,		 På allt bedragen hvad den älskat här?		 
						 PERPETUA.		 
		 Du fintlig är att plåga mig. Så grymt		 Ej vilddjurständren såra. Romas bödlar		 Ej slipa jern, så hvasse, som de ord,		 Med hvilka du mitt hjerta söndersliter.		 Dock fåfäng är din möda. Han, som lagar		 För solens gång i zodiaken skrifvit,		 För hafvets ebb och flod, för månens skiften		 Och stjernans lopp – den väldige hvars blick		 Tyst hvälfver himlarnes kristallesferer,		 Han bjuder ock mitt arma hjerta stå		 Orörligt på den plats hans kärlek anvist		 Högt ropar blodets, högt naturens röst:		 Guds egen stämma likväl högre talar.		 
						 ALBANUS.		 
		 Ett hälleberg, o dotter! är ditt hjerta.		 Förgäfves regna tårarne och bönen		 På dess granit. En klippvägg är ditt bröst,		 Mot hvilken talets vågor fåfängt brytas.		 O afskyvärda skådespel, från hvilket		 Den gyllne solen bör sitt anlet vända,		 
		 
		 
		 Som från Thyestes’ måltid förr! En fader,		 Hvars hjessa grånat under ärans kransar,		 Hvars lif förflutit under pligters öfning,		 Vid grafvens rand, han till ett älskadt barn		 Om nåd för sig och sina fåfängt ropar.		 O dotter, hör mig! för mig sjelf jag beder,		 För detta hufvud, prydt af tidens hand		 Med fjorton lustrers tunga silfverkrona,		 För detta hjerta, som för lifvets väl		 Ej dött ännu, ej för dess afgrunds-plågor.		 Jag var så lycklig nyss. Af landsmäns aktning		 Min tinning kransades, och eget bifall		 Mitt inre gladde. Qvällens Eos lik,		 Min forntid myste från en molnfri himmel.		 Och, medan drömmar från Elysium krönte		 Med underblommor glömskans trollpokal,		 Af minnets träd med friska guld-oranger		 Jag vederqvecktes. Nu, hvad dystert moln		 Beklär min pol! Hvad dunderröst mig skakar		 Ur lifvets glada aftondrömmar upp!		 O dotter, dotter! du allena är		 Den vreda gudamakt, det stränga öde,		 Som mig förföljer, är den Eumenid,		 Som i min skymning straffets fackla skakar.		 Förbarma dig! o, låt mitt trötta hjerta		 I ro förenas med sitt stoft, mitt namn		 Med blygd ej höljas af ditt brott, din död!		 O, låt i fred min lefnadslampa slockna!		 
						 PERPETUA.		 
		 Gud, rädda mig! beröfva ej mitt öga		 Den gyllne strålen af din nåd och sanning,		 
		 
		 
		 Den höga känslan af din Andes kraft!		 Hvart skall jag fly? All verlden sig beväpnar		 Emot min kärlek och min tro. Naturen		 Och stjernorna besluta mitt förderf.		 Gud, hör min röst! ur frestelsernas storm		 Till dig jag ropar, ur förtviflans böljor!		 O Evige! din starka hand mig räck,		 Och lyft mig frälsad ur de svarta djupen!		 Jag bönhörd är. O, sväfvade en Engel,		 I ljustalar, med fridens palm i handen,		 Ej mig förbi? o, hviskade en röst		 Ej i mitt öra från koralleläppar,		 Ömt varnande: förvara dina kläder!		 Håll lampan tänd, snart är din brudgum här.		 »Jag kommer, jag, den förste och den siste,		 Ditt A och O!» från sina himlar ropar		 Min älskling så, och Andens milda röst		 Och brudens suckar svara: amen amen!		 
						 ALBANUS.		 
		 All möda är då fåfäng. Ordens pilar		 Förlorade vid dina fötter falla.		 Ej böner dårligt vill jag slösa mer,		 Förbannelser jag vill likt åskregn gjuta		 Ned på ditt hufvud, gräsliga Megära!		 Ve, ve den stund, då aftonstjernans stråle,		 Med lömska blickar, leende, mig inbjöd		 Till kärleks-festen, som dig lifvet gaf!		 Ve, ve den stund hvars stjernor hemskt dig lyste		 Ur nattens djup i tidens dalar in!		 Ve modersbrösten, dem du sög! Den jord		 Dig närde, basilisk! Dö fritt, men straffet		 
		 
		 
		 Dig rysligt öfverlefve, följe dig		 I Maners öcken ned! Trehöfdad tjute		 Det grymma djur, som vaktar afgrundsporten,		 Dig snart en helsning mot, och Orkus sjelf		 Af fasa darre vid de hemska ljuden!		 Vid Ixions hjul ditt hjerta fjettradt blifve!		 Svartmantlade, må hämdens Eumenider		 Och Flegeton med röda eldsvall taga		 Din själ emot! Dock hvart, o Gudar, hvart		 Förs jag af Furiens jernarm? Nej, o Gudar,		 Olympens och Tartarens! hören ej		 Den rasande, som mot sitt hjerta beder.		 O vilda qval! Eld är min andedrägt,		 Storm hjertats slag och midnattsmörker själen.		 
						 PERPETUA. (ensam)		 
		 O Gud! ej blott de helige du vårdar,		 Som himlens pant, som korsets tecken bära:		 Till hvarje själ, i stoftets kedjor bunden,		 Du sträcker hjelpande din fadershand.		 De äro dina, liksom vi. För alla		 Står himlen öppen, som för oss. Hvart öga		 Af solens klara gudomseld bestrålas:		 Hvart hjerta fröjdar sig i nådens sken,		 Om sjelfmant ej sin purpurblick det sluter.		 Till alla alla närmar Anden sig,		 För alla blodets helga bölja flöt,		 En paradisflod, ut i fyra verldar.		 Om endast Christne, vigda händer blott		 Af lifvets träd få gyllne äpplen bryta		 Och blommors prakt, till evigt friska kransar		 Åt sina lockar, o, så grönskar dock		 
		 
		 
		 Ert hopp, Nationer! på hvart blad der spirar.		 Se derför vågar jag till eterns höjd		 Mitt öga lyfta med en bönens tår,		 En stilla suck för honom, som mig födde		 Till jordens lif. O Herre tillstäd ej		 Att mörkrets andar honom platt förgöra!		 Gjut tröstens dagg i branden af hans qval,		 Näps stormarne, som rasa i hans bröst,		 Och lät förnuftets klara solbild åter		 Tillbakastråla från en lugnad själ.		 O kärlek, kärlek, som, från ljusets rymder,		 Att i din famn de villade församla,		 Till jorden steg i mensklig skapnad neder		 Och älskade och dina armar sträckte		 I korsgestalt mot verldens Allhet ut!		 Symboler blott af tidens sol bestrålas.		 Blott en symbol, ett tecken af den kärlek		 Som älskat oss, förr’n verldens grundval lades		 Var din i tiden speglade försoning		 Då mellan Gud och menniskan du trädde		 På Golgatha i blodig offerskrud.		 Men endast krigerskan i stoftets dalar,		 Blott menniskan behöfver ord och lösen,		 Ej du, Alltseende! – Du känner dina,		 Och ingen makt dem sliter ur din famn.		 
		 (lång tystnad.)		 
		 Hård var min kamp. Den ändad är. Haf pris,		 Barmhertige, som uppehöll min svaghet!		 Jag segrat har. Förvarad är min skrud		 Och fridens palm och helgonkronans skimmer.		 Ack! denna kamp bestods ej af den svaga,		 
		 
		 
		 Den öfvergifna qvinnan. Gud! din kärlek		 Mildt stridde, led och segrade i mig.		 Gud! hvilket offer kunna mina läppar		 Hembära dig? ej hjertat äger tankar,		 Ej språket ord att mäta nådens djup.		 Dock gläds, min själ! Snart Edens majfest kommer,		 Snart klingar äfven du, en tonrik svan,		 På lifvets elf, de frälsta andars hymn,		 Snart jublande mot Evighetens sol,		 Du hänryckt sväfvar, en melodisk lärka.		 
		 (tystnad.)		 
		 Så är jag ensam med mig sjelf och Gud.		 Kom, glömska af allt jordiskt, kom från himlen		 Guldvingad ned och med din trollpokal		 Mitt hjerta söf i paradisets drömmar.		 Ett enda minne, fruktar jag, skall följa		 Mig ur min landsflykt hem till fosterlandet		 Ett enda enda föremål än håller		 Min tårblick fjettrad lågt vid tidens dal.		 Det är min Flavius. Lik den späda telning,		 Hvars moderliga stam, för yxans jern,		 I förtid sjönk på bergens fria höjder,		 Mot ödets storm han ensam strida skall,		 Mot lifvets och förförelsens, o himmel!		 Hans själ bevara och i modrens famn		 Det dyra barnet återför en dag		 Vid Englars chorsång på de rosenfällt		 Der lifvets träd beskuggar Edens strömmar.		 O nådens Gud! Du modershjertat skapat,		 Din egen kärlek är en moders lik.		 Se, åt din vård med tårar jag förtror		 
		 
		 
		 Den enda skatt jag än i lifvet äger.		 O, slut min älskling till ditt fadersbröst!		 Lät honom trygg och salig hvila der,		 Ack, tryggare än förr i dessa armar!		 
		 
		 
		 
		 
		 
		 
		 
		 
		 
		 
			 
	 
	 
	 FEMTE AKTEN.	 
	 
	 
		Torg i Carthago. På en balustrad utanför sitt palats sitter Pro-		Consuln i purpurdrägt och på elfenbens-stolen. Bakom honom		stå Apparitorer. Nedanför balustraden är en schavott upprest,		hvarest de Christne fångarne, slutne i kedjor, bevakas af kri­		gare. Inom ett skrank, åt fonden till, sitter Quæstorn med		Notarier. Fonden är uppfylld af invånare i Carthago.						 HILARIANUS.		 
		 O hvilken fräckhet, hvilken ryslig blindhet!		 Från maktens höjder fåfängt nåden kallar		 Den vilseförda i sin famn igen.		 Ursinnige! än står er fritt att träda		 I pligtens väg tillbaka. Än er lycka		 Uppblomstra kan i värman af den sol,		 Som, leende, från Palatinska berget		 Sin strålglans gjuter kring en lycklig verld.		 J viljen ej. O marmorfolk! ej lifvar		 En mensklig känsla era bröst, ej glöder		 En gnista der utaf Promethei låga,		 Och Jofurs dunder, skakande Tartaren,		 Kan er ej väcka, kan er krossa blott.		 
						 EUBULUS.		 
		 Pro-Consul! uppfylld är din pligt mot oss.		 Haf tack att våra lif du velat rädda		 
		 
		 
		 Medlidande med våra själar haft.		 Nu är det tid att andra pligter sköta.		 Förspill ej mer en dyrbar möda. Skynda		 Att iklä oss vår helga marterskrud.		 
						 HILARIANUS.		 
		 Hur veten J att dödens korta straff		 Jag er förunnar? än om nya kedjor		 Jag låter smida öfver dem J bären		 Och sänker er i dubbelt djupa hvalf,		 Dit ingen fläkt, dit ingen strimma når,		 Att lefvande förmultna der i natten?		 
						 THEODORUS.		 
		 Gör hvad du vill. Vår frihet icke fängslas.		 Ej jernets lag, blott kärlekens hon lyder.		 En hand, ur molnet sträckt, i rosenband,		 Ur labyrinten vänligt henne leder.		 
						 HILARIANUS.		 
		 Tig du. Till dig i alla fall ej talar		 Den hulda nåden. Du skall sjufaldt dö,		 Gråhåriga förförare!		 
						 FLERE RÖSTER.		 
		 O smäda		 Vår fader ej. Hans silfverlockar vörda		 Och engelns lugn, som från hans panna ler,		 Likt midnattsstrålarne från månens anlet.		 
						 HILARIANUS.		 
		 Hur underbart! Folk, som, ett liknöjdt vittne		 Till detta skådespel, omkring mig står!		 
		 
		 
		 Dig frågar jag, om rätt mitt öga ser,		 Mitt öra hör. Hvad? eller gäckar blott		 En dröm från Orkus mina druckna sinnen?		 Ej är ovanligt att se Furien tända		 Bland menskoskaran här och der ett hjerta		 Med sina flammor an; men, sådan mängd		 Vansinnigt yrande, af svindeln fattad!		 Det är förmycket, kan ej vara sant.		 Om ynglingar allena jag dock röjde		 Ibland de rasande, allt kunde lätt		 Förklaras då, ty svärmeriets farsot		 Angriper helst det heta ungdomsblodet		 Och går det kalla, pröfvade förbi.		 Men nu, o blygd och jemmer! hela fält		 Af silfverhjessor, svigtande för ålder,		 Stå väntande på straffets skördedag.		 O J elände! var er hela forntid		 Så litet värd att för en drömbild blott		 J säljen bort dess minnen och dess kransar,		 Tillintetgörande med brottets död		 Ett lif åt dygden och åt äran helgadt?		 
						 EN GUBBE.		 
		 Vårt forna lif var död. Först nu vi lefva		 Vid grafvens rand, i åldrens vinterdar,		 Oss lifvets dufva med en suck besjälat.		 
						 HILARIANUS.		 
		 O raseri, o dårskap utan like!		 Och sådant språk förs af erfarenheten!		 Välan! ej alltid silfvergråa lockar		 Betyda vishet. Till de yngre nu		 
		 
		 
		 Jag vill mig vända. Kanske motstår än		 I någons bröst den friska ungdomsglöden		 Förderfvets höjd, och hvad en osäll stund,		 Vid grymma stjernors fängslande aspekter,		 Förstört, upprättas kanske af ett ord,		 Sagdt under gynnande planeters ledning.		 O hvilken anblick, sorgelig och skön		 På samma gång! Af ynglingar en här,		 Frisk, blomstrande och reslig, som de palmer		 Hvars kronor le från Ganges’ speglar åter,		 Jag ser omkring mig stå, en praktfull rad		 Af fosterlandets barn i fjettrar slagne.		 O, hvilken anblick! värdige att strida		 För Cesar och för republik, att bära		 Triumfens krans och genom Romas portar		 Högtidligt gå, i segerdrägter höljde,		 Den helga vägen vid Päaners ljud,		 Ack! värdige att lefva hjeltars lif		 Till slafvars död de sjelfve sig fördömma.		 O J förförde! Skymfadt skall ert namn		 Till efterverlden komma. Ingen vän		 Skall era ben församla på den höga		 Amfiteaterns blodbestänkta sand,		 Och ingen Brud med tårars dagg beströ		 Er urna i den månbeglänsta lunden.		 
						 EN YNGLING.		 
		 Hvad rör oss menskors bifall? o! hur fåfängt		 Är ej det lof, som öfver minnesvården		 Här nere ljuder! fåfängt mer än vinden,		 Som vaggar blommorna på grafvens yta!		 Vårt eget hjertas sälla vittnesbörd,		 
		 
		 
		 Den ära, som af Gud allena kommer,		 Är föremålet för vårt djerfva hopp.		 Af våldets nyck skall ingen blodig dom		 Beröfva oss den ljufva segerkransen.		 Hvad mer om ej ett jordiskt ögas tår		 Vår urna fuktar, endast ljusets Englar,		 En stjernklar afton, hviskande och sälla,		 Det rum besöka, der vårt gjutna blod		 Högt vittnade om Gud i mörkrets dalar?		 
						 HILARIANUS.		 
		 O svärmeri, hur gränslös är din makt!		 Förnuft och sanning vid din röst förstummas.		 Dock vill jag än försöka, vill på er,		 J unga, sköna, oskuldsfulla Mör,		 Till slut försöka mina läppars svada.		 Ha, hvilken syn! I himlen Venus gråter,		 Ur stora, blåa, kärleksrika ögon,		 Medlidandets och sorgens helga tår.		 Matt brinner Amors fackla, bågen faller		 Ur gossens hand, i kogret pilen dröjer,		 Och bäfvande Chariterna sig vända		 Från deras kedjesmidda systrar bort.		 Hur grymt, hur underbart! Af brottets kedjor		 De hulda armar lastade, som sjelfva		 Till bojor ämnades åt Latiens hjeltar,		 Cytheriskt lena bojor! – Dessa hufvu’n,		 Mer strålande än fästets alla stjernor,		 Åt nattens Furier snart jag helga skall!		 O flickor, flickor! blomstrande och täcka		 Likt unga rosor i Elysiens dalar,		 Af majdagg strödda, näktergal-besjungna,		 
		 
		 
		 Åt dödens lia sjelfmant J er bjuden,		 Åt dödens och förgängelsens, o fasa!		 Så skola dessa blomster-lemmar rysligt		 Då gnissla under skarpa vilddjurständer,		 Och dessa hjertan, skapade att älska,		 Att genom kärlek ge och motta’ fröjd,		 En hisklig graf i lejongapet finna!		 Så skola öfvergifna mödrar vrida		 I öde tjellen, blod-besprängda händer,		 Och älskarn, blek som nattens vålnad, gå		 Bland era minnen, sörjande och stum,		 På lifvets hela rosendröm bedragen!		 O nej! med blomster krönt af nöjets aning,		 Från purpurbäddar Hymen mot er ler,		 Och Cupidoner rikta mot er barm,		 Vid lyrors klang, den gyllne vällust-pilen.		 Till Quæstorn gån – uppgifven era namn,		 Och lofven blott, vid nästa offerfest		 Åt Kejsarns Genius, ett besök i templet.		 
						 EN FLICKA.		 
		 Var detta allt, Pro-Consul? Var din Svada		 Ej rikare på ord?		 
						 HILARIANUS.		 
		 Nej, talets koger		 Jag uttömt har. Nu fatten ert beslut.		 
						 FLICKAN.		 
		 Det redan fattadt är. Ej öfverlägger,		 Ej väljer hjertat – som den fria lågan		 En enda väg, en enda riktning följer		 
		 
		 
		 Och stiger, skimrande i gyllne prakt,		 Mot fästets rymder, mot beslägtad eter,		 Så ilar hjertat, vingadt af sin drift,		 Högt öfver gruset mot en älskad himmel.		 Hvad angå oss, Pro-Consul, dina skäl?		 Vi höra endast hvad vår kärlek fordrar.		 
						 HILARIANUS.		 
		 Hvad fordrar då din kärlek, svärmarinna?		 
						 FLICKAN.		 
		 Hvad fordrar väl all tänkbar kärlek? offer,		 En ömsesidig skänk af lif mot lif,		 Utbyten blott af hjertan och personer.		 Så, genom helga vällust-dödars bad,		 I evighet hans flammor sig förnya.		 
						 HILARIANUS.		 
		 Grym är den kärlek, som tillintetgör		 Sitt föremål och af dess varma blod		 Vill dricka rus ur gyllne offerskålar.		 
						 FLICKAN.		 
		 Blott genom blod den fallna själen renas,		 Blott genom blod hon köpes fri. O afgrund		 Af himlens kärlek! Alla fästets stjernor		 Ej sjunga dig, i eviga Äoner,		 Nog hög, nog värdig brölloppssång ändå.		 Pro-Consul, ja! du känner ej vår kärlek.		 Ej i en parisk myrtenlund han sväfvar,		 På lätta vingars par, med bloss och pilar –		 
		 
		 
		 Han korsfäst är. – Blott smärtorna och döden		 Förena våra själar med sin vän.		 
						 EN ANNAN FLICKA.		 
		 Skönt talar du, o syster! Jordens glädje		 Är smärtans mor, men smärtan, villigt hyllad		 Af Andens kärlek, föder evig fröjd.		 På korsets träd den helga manna växer,		 Som själarne i öknen uppehåller.		 Af blod och tårar väfva dunkla stunder		 Djupt under molnen våra bröllopskläder.		 O, huru skönt skall ljusets purpurmantel,		 Af stjernor stänkt, kringfladdra oss deruppe,		 Och snöhvit oskuld skimra derigenom,		 Likt Phosphoros igenom Eos’ flor.		 Ha! re’n på afstånd skallar brudpäanen.		 Kronljusens glans från brölloppssalens fenster		 Mitt öga, bländande, med tjusning slår.		 Ack! mötas re’n åskådningen och hoppet?		 
						 FELICITAS.		 
		 Perpetua, hör du? snart vår dröm sig fyller,		 Snart tala vi, i Edens rosendalar,		 Med glädjegråt om lifvets flydda dröm.		 
						 PERPETUA.		 
		 O ja, min vän! och vandra, hand i hand,		 Ledsagade af Skaparns Fadersöga,		 Från sol till sol, förvånade och sälla,		 Och brinna sagta, inför Lammets thron,		 Likt milda lampor, syskonligt tillsamman.		 
		 
						 HILARIANUS.		 
		 Hvem talte sist? Likt ljudet af en visa,		 Den vandrarn ofta i sin hembygd hörde,		 Och nu, med glad förvåning, klinga hör,		 Ur dalens skuggor, upp till sig på berget,		 Så, i min själ, den rena silfverstämman		 Uppväckte dunkla, halfförqväfda minnen.		 Träd, qvinna! närmare mitt tribunal!		 Slå ej ditt öga ned. Sänk ej ditt hufvud		 Mot jordens bryn, en vissnad blomma lik.		 Väl fruktansvärdt är Domarns anlete,		 Men af dig sjelf hvart ögonblick beror		 Att i en väns den hotandes förvandla,		 Åskmolnet i en sol. Väl hämndesvärdet		 Förfärligt blixtrar i min ena hand,		 Men i den andra vinkar fridens lilja.		 
						 PERPETUA.		 
		 Hvad vill du se, Pro-Consul? Lagens öga		 Ser, i den stora menskoskarans hvimmel,		 Blott två personer. Oskuld är den ena		 Och Brott den andra.		 
						 HILARIANUS.		 
		 Nej! min aning ej		 Har mig bedragit. Det är Flavii Enka,		 Min flydda väns! beklagansvärda stund!		 O dyra vålnad, som, bland lagerträden,		 Nu stilla vandrar, på Elysiens öar,		 Och någon gång på veka blomsterbäddar		 Af ljuden söfs från Orfei gyllne strängar –		 O dyra vålnad! om till denna jord		 
		 
		 
		 En blick du kastar ur din sälla skymning,		 Om detta jemrens skådespel du ser,		 Ej vredgas då på mig, att, smidd i kedjor,		 Din fordna maka vid min domstol står,		 Att detta hufvud, dig så kärt i lifvet,		 Jag måste snart åt straffets Furier viga!		 På henne vredgas. Sjelf den grymma har		 Din ära fläckat, skändat dina Maner.		 
		 (Efter en minuts tystnad, fortfar han, med blicken		 fästad på Perpetua.)		 
		 Olyckliga! du brottslig är – och dock		 Medlidande jag med ditt öde känner.		 I bättre dar vi ofta sett hvarann,		 I andra kretsar, ej med dessa blickar.		 Huld, som en majsol, mellan fromma Larer		 Du lyste då. Kring dina rosenläppar		 Elysiskt skämtets fjärilar sig svängde		 I vingad dans, och glädjeblommor växte		 I dina fotspår öfverallt ur natten.		 Nu, himlamakter, hvilken grym förvandling!		 I kedjor bytt är nu det liljeband,		 Hvarmed Chariter, fängslande den hulda,		 Den fjerde systern, ryckte henne fort,		 En annan Venus, i Olympisk ringdans.		 
						 PERPETUA.		 
		 Min natt, Pro-Consul, var den tid du prisar,		 En ryslig natt, ej lyst af himlens stjernor,		 Af irrbloss endast. Skimrande, men kall,		 Min vintertid i bojor då af is		 Höll fängsladt hvarje frö af andelifvet.		 Nu är min vår. Nu strålar lifvets morgon		 
		 
		 
		 Från en försonad himmel vänligt ned,		 Och hvarje tanke, likt en näktergal,		 Om evighetens glada brudfest qväder.		 Ack, flärdens gyllne kedjor då jag bar:		 Nu bär jag endast svaga band, dem döden		 Snart slita skall, ej själens band jag bär.		 I frihet, ljus och eter sväfvar Anden.		 
						 HILARIANUS.		 
		 Hvem nalkas der? Hvem tränger mellan vakten		 Ursinnigt fram?		 
						 PERPETUA.		 
		 O Gud! det är min far.		 
			 
	 
		DE FÖRRE. ALBANUS.						 ALBANUS.		 
		 Nej, vaktade ock alla verldens härar,		 Med dragna klingor, vägen till min dotter,		 Nej, höll det grymmaste af Nubiens lejon,		 I blodigt gap, imellan skarpa tänder		 Den arma re’n, ej något skall mig hindra –		 Jag henne se, jag henne rädda vill.		 O jemmerfulla skådespel! ett mål		 För himlens vrede och för folkets hån,		 I fjettrar smidd, i jernets boja sluten,		 Vid domarns tribunal min dotter står,		 Min ömma, fromma, oskuldsfulla dotter!		 Kom, o mitt barn! i fadrens kända salar,		 I skuggan af hans parker glad tillbaka,		 
		 
		 
		 Kom slumra åter vid kristallers sorl,		 Bland rosenhäckar, der i lifvets vår		 Du mot en diktad framtids himmel drömde.		 Kom, följ mig, flicka!		 
						 PERPETUA.		 
		 Kan jag väl dig följa?		 Jag kedjor bär, mig tusen lansar vakta.		 
						 HILARIANUS.		 
		 Hvem gaf dig, säg, o gubbe, lof att trotsa		 Den höga rättens majestät? att störa		 Det helga alfvaret vid Themis altar?		 Dock jag förlåter. Du är far. Naturen		 Den äldsta är af alla gudomsväsen.		 Än ingen Konung maktens scepter bar,		 Än intet offer brann i Jofurs tempel,		 Då fadersväldet re’n med blomsterspira		 Beherrskade ett lyckligt herdefolk,		 I gyllne tidens, i Astréas dalar,		 Ja, fader, fader är den äldste Guden,		 Urverldens mäktige Regent. Än vandrar		 Hans jättevålnad i den nya verld,		 Som tidens söner här i gruset byggde,		 Och, hvarje gång den helga skuggan nalkas,		 Kroniderna för honom sänka ned		 Metalle-spirorna med helig rysning.		 O gamle man, på mig ej fåfängt vredgas,		 På lagen ej och på vår Cesars bud.		 Hon sjelf sig störtat i förderfvets djup,		 Hon sjelf förskjuter, trotsande, den hand,		 Som nåden än till hennes räddning sträcker.		 
		 
						 ALBANUS.		 
		 Pro-Consul, säg! är nåd ännu att hoppas?		 Ej allt förloradt re’n?		 
						 HILARIANUS.		 
		 På himlen flammar		 Kometens svärd. Än det ej träffat har.		 Det svarta molnet under åskors tyngd		 Deruppe svigtar. Än ej blixten ropat.		 
						 ALBANUS.		 
		 Så vill jag då det yttersta försöka.		 Ej nog jag bedt, ej nog jag gråtit än,		 Ej för min dotter nog mig förödmjukat.		 Omsider vintrens ispalats dock smälta		 För solens brand, för västanvindens suckar,		 Och bergets malm för eldens stränga makt		 I klara purpurströmmar slutligt flyter.		 Än klappar, dotter! i din barm måhända		 Ett menskligt hjerta. Till en atlas-klyfta		 Den nya läran kanske dig ej bytt		 Än med sitt grinande Medusas hufvud.		 Så gör jag då mitt yttersta försök.		 Ej harmens känsla vid de grymma plågor,		 Med hvilka du min ålder öfverhopat,		 Ej rättvis blygsel för de tusen vittnen,		 Som förr, i lyckans och i hedrens famn		 Mig hvila sett på friska lagerbäddar –		 Afhålle mig att tigga dig om nåd,		 I glödhet gråt till dina fötter dignad.		 Se, dotter, se! För dig till jordens grus		 Jag böjer nesligt mina knä. Se tåren!		 
		 
		 
		 Min hjertblod är det, som i varma strömmar		 Ur ögat ilar öfver bleka kinder –		 Se mina qval ...		 
						 PERPETUA.		 
		 Se, fader, äfven mina.		 Du kan det icke. Endast Gud dem ser.		 
						 ALBANUS.		 
		 Här vill jag ligga, vill med trötta armar		 Omfamna dina knän, i tårar smälta,		 Tills du bevekes, eller ock min själ		 Jag andas bort i heta jemmersuckar.		 O haf medlidande, o hör den röst,		 Som fadershjertat, ur ett afgrundsdjup,		 Till dig, sitt ödes Drottning, halfdödt, sänder.		 
						 PERPETUA.		 
		 Stig upp, o Fader! Dina armar bränna		 Som Molochs koppararmar. Grymt de qvälja,		 Som ormens ringar den Trojanske hjelten –		 Stig upp att ej på stället jag förgås.		 
						 ALBANUS.		 
		 Se dessa hår – de grånade med heder,		 De kransades af ekens blad. Nu sliter		 Jag deras lemningar med våldsam hand		 Från hjessan bort. Nu, rasande af qval,		 Jag offrar dem åt nattens Eumenider.		 Se detta bröst! fast som en klippa fordom		 Det stod i pilars regn, bland svärdens ljungeld.		 
		 
		 
		 Nu med förtviflans hemska slag jag vill		 Det sjelf förkrossa.		 
						 PERPETUA.		 
		 Himmel! dig förbarma!		 Nu skiljas våldsamt tvenne verldar åt.		 Nu brista jordens band. O afgrundssmärta!		 
						 ALBANUS.		 
		 Du ej bevekes. Nå, väl an! jag svär,		 Du skall dock räddas. Ingen vildjurstand		 Skall gudlöst såra dessa blomsterlemmar,		 Och banans sand ej dricka skall ditt blod.		 Jag vill dig rädda. Trotts Cesarers bud		 Och härars vakt och vreda gudars dunder,		 Jag vill dig rädda, vill med väldig arm		 Dig släpa bort ur dina bödlars krets.		 Ur vägen, vakter! Fadershjertat samlar		 Den sista kraften. Emot jord och himmel		 Det sig beväpnar för ett älskadt barn.		 
		 (Han omfamnar Perpetua med ena armen och blottar		 med den andra en under togan hittills förborgad lans.)		 
						 PERPETUA.		 
		 Hvarthän? hvartän? o Gud! hans arm förlama!		 Qväf raseriet i hans bröst.		 
						 HILARIANUS.		 
		 Hvad, usling!		 Du trotsar vakten? blottar våldets jern?		 Du lägger hand på Cesars fånge? Stridsmän!		 Hvi töfven J? fort! gören eder pligt!		 Fort! sliten qvinnan ur hans famn och jagen		 
		 
		 
		 Hans fräcka jemmer fjerran från den ort,		 Der obeveklig dom allena thronar.		 
		 (Strid mellan Albanus och vakten. Genombårad af		 flere lans-sting nedsjunker den förre, döende, vid sidan		 af schavotten.)		 
						 PERPETUA.		 
		 O Gud, o Gud! till sista droppan tömd		 Är jemrens kalk. Ack! tusen gånger re’n		 Har offret dödt, som korats åt ditt altar.		 
		 (Hon neddignar vanmäktig i Felicitas armar.)		 
						 FLERE FÅNGAR.		 
		 Perpetua, ryslig var din kamp. Din seger		 Gudomligt skön. För dig vi hjessan böja		 Med helig vördnad. Snart vid Lammets thron		 För Englarne din ära vi bekänna.		 
		 (lång, dödslik tystnad.)		 
						 HILARIANUS.		 
		 Så har omsider svärmeriet vunnit.		 Det vill en blodsfest. Må dess vilja ske.		 Hör mig, du folk, som, troget Cesars bud		 Och Romas Gudar, för en ny Idol		 Ej rysligt böjde dina knän, ej drack		 Ur villans kalk, af Furier bräddad, döden!		 Till vittne nu jag högljudt kallar dig,		 Om något medel oförsökt jag lemnat,		 Ej tålamodets alla skatter slösat,		 Det blod att spara, som en vred Olymp,		 Till sin försoning länge kräft, men fruktlös		 All möda var. Välan, min hand är ren.		 J brottslingar, till hvilka nåden redan		 Förgäfves talat, hören domens åska		 
		 
		 
		 Gällt dundra nu och rysen, men för sent.		 Då nästa sol mot Vesterns öknar lutad,		 Förgyller Atlas skogbekrönta fjellar –		 Hon blir Er sista – rysligt då J skolen		 I cirkens krets, vid sistrers ljud och folkets		 Handklappningar, af vilddjur sönderslitas.		 I koppar dommen ristas må, och sekler		 Högt läsa den och era namn bespotta.		 
						 FLERE RÖSTER.		 
		 Pris Dig, o Evige! Vårt ödes tärning		 Är lyckligt kastad. Segerkronan vunnen		 Och ändad hvarje kamp. Ack, himlen öppnas,		 Och menniskan i Gudomsära ler!		 
		 
		 
		 
		 
		 
		 
		 
		 
		 
		 
			 
	 
	 
			 SMÄRRE DIKTNINGAR.	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 KYRKOGÅRDEN.	 
	 
	 Det midnatt är, och Månens öga stirrar	 Med jemrens blick till jordens hyddor neder.	 Bland molnen tyst den bleka stjernan brinner.	 I nattens famn jag öfvergifven irrar –	 Mig till de fält en sorgsen Genius leder,	 Der hjertat lugn för alla stormar finner,	 Der evigt trygg för hvarje nöd och fara,	 Tillsammans bor de dödas syskonskara.	 
	 
	 I åldrig prakt det gråa Templet stiger.	 Kring grafvarne ett sorgligt månsken darrar,	 Och hemske stå, likt svarta gastar, korsen.	 Naturens krets i sabbats stillhet tiger.	 För nordan blott den nakna linden knarrar,	 Och fjerran hörs ett dunkelt gny af forssen.	 Du säkra hamn för alla ödets ilar!	 Hur lycklig den, som i ditt sköte hvilar!	 
	 
	 J Ynglingar, J Makar och J Fäder,	 Som tyste här i hvilokamrar dröjen,	 Dit ingen Sol och Måne blickar neder!	 O, vredgens ej att jag ert hem beträder –	 
	 
	 Jag, äfven jag är död för lifvets nöjen,	 Och blott dess qval mig skilja än från Eder.	 O, stigen upp! på mina frågor svaren	 Och grafvarnes mysterer uppenbaren!	 
	 
	 Skall menskan här sin varelse förglömma?	 Af forna dar och njutningar och öden	 Bor ingen bild i grafvens midnatts-svärta?	 Gifs Anden ej att skapa och att drömma,	 Och sönderslår förutan skoning döden	 Det strängaspel, som klingar i vårt hjerta?	 Hvad? drunkna här i glömskans dunkla vågor	 Då kärlekens och hjeltemodets lågor?	 
	 
	 Det sälla hopp, som likt en stjerna brunnit	 Med helig glans i sorgens dystra töcken,	 Och öfver skyn en helig ljusverld anat,	 Den höga tro, som qvalen öfvervunnit,	 Den kärlek, ack! som mildt af lifvets öcken	 Ett paradis, en flyktig himmel danat,	 Var detta allt en drömbild och en saga,	 Den hjertat sjelf tänkt ut att sig bedraga?	 
	 
	 I Månens sken, som tyst kring Templet svallar,	 I slumren djupt, som barnen kring sin Moder,	 Vid slutad bön i sena vinterqvällen.	 Ej malmens röst Er mer till andakt kallar.	 Ej vaggade på sångens eterfloder	 Af tjusning mer, o tomma bröst! J svällen.	 Hvar är han nu, Er brölloppsdrägt? Er krona?	 Hvar harporna, som Lammets ära tona?	 
	 
	 J svaren ej – ur hundraårig dvala	 J lyften ej vid mina rop ert öra.	 På denna port man evigt slog förgäfves.	 Ej gifs ett språk att till de döde tala,	 Ej sånger, ej besvärjelser dem röra –	 Af grafvens dunst vår Ande blott förqväfves.	 Hemskt grinar der, ur mullens dunkla sköte,	 Förgängelsen den spejande till möte.	 
	 
	 Hvi ropa då der ingen stämma svarar?	 Hvi söka lif, der natten blott och döden	 Kring stela fält ha valt ett ödsligt läger?	 Hvi fordra än att jorden uppenbarar	 Betydelsen af mensklighetens öden?	 Hvar blommas vink oss gåtans ord ju säger.	 Atomers lek, en dans af spöken bara	 Är denna verld med alla väsens skara.	 
	 
	 Så hoppas ej, o sönderslitna hjerta!	 Att någon tid din lyckas Eden blommar,	 Din gyllne dröm af verkligheten sannas.	 O! gläd dig blott att lifvets bittra smärta	 Ej följer dig i grafvens helgedommar.	 Från deras port med glädjen hon förbannas,	 Och ingen suck ur askan än sig smugit	 I lifvets spår, hvars långa suck förflugit.	 
	 
	 Så sjöng jag, qvald af nattliga demoner.	 Ett dystert moln förmörkade azuren	 Och stjernorna och deras Drottning flydde.	 Vid blixtars ljus från eterns regioner	 
	 
	 En Ängel kom, på silfverskyar buren,	 I snöljus drägt, med håren strål-beprydde.	 Till jorden ned hans glans mig störtat hade.	 Han väckte mig och dessa orden sade:	 
	 
	 »Hvi irrar du kring kyrkogårdens grafvar	 Förgängelsens och fasans bild att finna?	 Hvi söker du på dödens gränsor döden?	 I gullpalats, bland vansklighetens slafvar,	 I fästens sal, der glädjens facklor brinna,	 Tyrannen bor och hvälfver stoftets öden.	 Så vidt ur skyn Selenes strålar gjutas	 Hans välde rår – vid grafven först det slutas.	 
	 
	 Upp! låt din blick kring verldens rymder irra.	 Likt svarta flor kring fästet molnen hänga.	 Vid hafvets gråt sin liksång vinden ryter.	 Med tårar ned Olympens stjernor stirra,	 Planeterna begrafnings-facklor svänga	 Och solens ljus mot grafvar blott sig bryter.	 Se dig omkring. En grifteplats är jorden,	 Der lifvets slägt är sorgligt graflagd vorden.	 
	 
	 Blott det är lif, som namn af död du gifver,	 Ell skapelse hvad du förstöring kallar,	 En bröllopsbädd din afsky, blomsterkullen.	 Tre gångor född den höga Anden blifver,	 Först af det lif ur ordets sköte svallar,	 Af Qvinnan se’n och slutligen af mullen.	 Till dödens slaf du föddes andra gången	 Af själens död – blott korset frigör fången.	 
	 De dö vårt lif; vi lefva deras död. Heraklit om Själarne.	 
	 
	 Så upphör då med fåvisk harm att klaga	 Att sällheten ej finns i straffets boning,	 Att dödens spår i dödens land du finner.	 Lät denna tröst till målet dig ledsaga:	 Blott smärtans brand är själarnes försoning,	 Och glädjens hem på öknars väg man finner.	 Blott den är till, hvars skugglif här försvunnit.	 Blott döende man döden öfvervunnit.»	 
	 
	 Så klingade Serafens röst i natten.	 Nu stämman dog, lik sucken af ett väder –	 En blixt – och flydd var synen från mitt öga	 Det dagades och öfver hafvets vatten	 Aurora log i ljusa purpurkläder,	 Besående med rosors prakt det höga.	 Åt lifvets Gud mitt forna qval, min saknad	 Jag offrade, ur feberdrömmen vaknad.	 
	 
	 
	 
	 FLYTTFÅGLARNE.	 
	 
	 Se foglarnes skara!	 Till främmande land	 De suckande fara	 Från Gauthiods strand.	 Med vädren de blanda	 Sitt klagande ljud.	 »Hvart skola vi landa?	 Hvart för oss ditt bud?»	 Så ropar den fjädrade skaran till Gud.	 
	 
	 
	 »Vi lemne med oro	 De Skandiske skär.	 Vi trifdes, vi voro	 Så lycklige der.	 I blommande lindar,	 Der nästet vi byggt,	 Balsamiska vindar	 Oss vaggade tryggt.	 Nu sträckes mot okända rymder vår flykt.	 
	 
	 Med rosiga hatten	 På lockar af guld,	 Satt midsommarsnatten	 I skogen, så huld.	 Ej kunde vi somna –	 Så däglig hon var –	 Af vällust blott domna,	 Tills morgonen klar	 Oss väckte på nytt från sin brinnande char.	 
	 
	 Ljuft träden då sänkte	 Kring tufvor sitt hvalf,	 Dem perlor bestänkte,	 Der törnrosen skalf.	 Nu sköflad är Eken,	 Och Rosen har flytt.	 Af vindarne leken	 I storm sig förbytt.	 Af frostblommor hvita är majfältet prydt.	 
	 
	 
	 Hvad göra vi längre	 I Norden? – dess pol	 Blir dagligen trängre,	 Mer dunkel dess Sol.	 Hvad båtar att qvida?	 Vi lemne en graf.	 Att fly i det vida	 Gud vingar oss gaf.	 Så varen oss helsade, brusande haf!»	 
	 
	 Så foglarne qväda	 På skyndande färd.	 Snart mottar de späda	 En skönare verld,	 Der rankorna skälfva	 I almarnes topp,	 Der bäckarne hvälfva	 Bland myrten sitt lopp,	 Och lundarne klinga af njutning och hopp.	 
	 
	 När grymt sig förbyter	 Ditt jordiska väl,	 När höstvinden ryter,	 Gråt icke, o själ!	 Det ler bortom hafven	 Mot fogeln en strand.	 På hinsidan grafven	 Är äfven ett land,	 Förgyldt af den eviga morgonens brand.	 
	 
	 
	 
	 
	 
	 
	 LIFVETS VILKOR.	 
	 
	 Se ekens strid mot stormarne på fjellen,	 Hör suckarne af lundens näktergal,	 Då mossan växer, lugn och kall, på hällen,	 Och musslan sofver i sitt gyllne skal.	 Ju högre lif, ju större qval du röner –	 Ett kors är denna verld för ljusets alla Söner.	 
	 
	 Mildt ängens ros på grästapeten blänker,	 Af vestan kysst ur vintersömnen opp.	 Sitt fromma hufvud rodnande hon sänker,	 Och blygt ur tårar ler dess rädda hopp.	 O arma blomma! om dig sjelf du kände,	 Ej flammade din kind – en glödhet tår den brände.	 
	 
	 Se turturdufvan! mellan skogens tallar,	 I klyftans djup hon valt sitt trygga bo.	 Med rädda ljud hon på sin älskling kallar	 Och vingen flaxar utan rast och ro.	 Ack, sorgsna fogel! kände du min trånad	 En brudgums kyssar då ej svalkade din brånad.	 
	 
	 Hvart skall jag fly? Mitt fånghvalf är azuren	 Det famnar mig, hur fjerran än jag går,	 Och djupt i ödets koppartaflor skuren	 Min dom evärdligt för mitt öga står.	 
	 Ack! upp mot mig sig tusen vittnen häfva,	 Och stjernorna mitt blod med hämndens blickar kräfva.	 
	 
	 Se! fruktansvärdt på eterns hvalf de skimra,	 Med skarpa svärd bevakande min stig,	 Och dunkla stunder under molnen timra	 Ett skyhögt kors i natten upp för mig.	 Hvart skall jag fly? Ack! dödens kalk är bräddad,	 Åt mig en iskall säng i jordens sköte bäddad.	 
	 
	 Hör upp, o själ, att mot ditt öde strida.	 Ej straffets kedjor du förgäfves bär.	 Den minsta blomma skaptes för att lida.	 Och dödens smärta lifvets vilkor är.	 Ett gränslöst Tempel rymden är, der alla	 Guds barn som offerlam vid tidens altar falla.	 
	 
	 Så bäfva ej vid straffets vissa möte,	 I marterskruden jublande dig kläd.	 Det korn, som dött i jordens dunkla sköte	 Står åter upp, en gyllne himmels-säd.	 Blott smärtans djupa hemlighet dig renar.	 Blott korset alla lif med himlarne förenar.	 
	 
	 
	 
	 SUCKARNES MYSTÈR.	 
	 Suckar, suckar äro Elementet,	 I hvars sköte Demiurgen andas.	 Se dig om! Hvad glädde dina sinnen?	 
	 
	 
	 Kom ditt hjerta fortare att klappa,	 Och med fröjdens milda rosenskimmer	 Flyktigt stänkte dina bleka kinder?	 Säg, hvad var det? Blott en suck af vemod,	 Som, ur andelifvets källa fluten,	 Vilsefor i tidens labyrinter.	 
	 
	 Tvenne lagar styra menskolifvet	 Tvenne krafter hvälfva allt, som födes	 Under Månens vanskeliga skifva.	 Hör, o menska! Makten att begära	 Är den första. Tvånget att försaka	 Är den andra. Skilda åt i himlen,	 En och samma äro dessa lagar	 I de land der Achamot befaller,	 Och som evig dubbelhet och enhet	 Fram i suckarnes mystèr de träda.	 Mellan lifvets sorgesuck och dödens	 Menskohjertat vacklar här på jorden,	 Och hvart enda andedrag förkunnar	 Dess bestämmelse i sinneverlden.	 
	 
	 Ser du hafvet? Ilande det kommer,	 Vill med blåa längtansfulla armar	 Under fästets bröllopps-facklor sluta	 Till sitt bröst den liljekrönta jorden.	 Se, det kommer. Hur dess hjerta svallar	 Högt af längtan! Hur dess armar sträfva!	 Men förgäfves. Ingen önskan fylles	 Under månen. Sjelfva månens fullhet	 Är minutlig. Med bedragen väntan	 
	 
	 Dignar hafvet och dess stolta böljor	 Fly tillbaka suckande från stranden.	 
	 
	 Hör du vinden? Susande han sväfvar	 Mellan lundens höga poppelkronor.	 Hör du? växande hans suckar tala,	 Liksom trånsjukt han en kropp begärde	 Att med sommarns Flora sig förmäla.	 Dock re’n tyna rösterna. På löfvens	 Eolsharpa klingar svanesången	 Ständigt mattare och dör omsider.	 
	 
	 Hvad är våren? Suckar blott från jordens	 Dunkla barm, som himlens Konung fråga	 Om ej Edens Maj en gång begynner?	 Hvad är lärkan, morgonstrålens älskling?	 Näktergalen, skuggornas förtrogna?	 Suckar blott i växlande gestalter.	 
	 
	 Menska! vill du lifvets vishet lära,	 O, så hör mig! Tvenne lagar styra	 Detta lif. Förmågan att begära	 Är den första. Tvånget att försaka	 Är den andra. Adla du till frihet	 Detta tvång, och, helgad och försonad,	 Öfver stoftets kretsande planeter,	 Skall du ingå genom ärans portar.	 
	 
	 
 
 
