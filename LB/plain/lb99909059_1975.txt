 
 
 
 
 
 
 
 
 
 
 
 
 
 
 
 
 
 
 August Strindbergs Samlade Verk Nationalupplaga TEXTKRITISK KOMMENTAR TILL AUGUST STRINDBERGS SAMLADE VERK DEL 59 OCH 60 OCKULTA DAGBOKEN av Karin Petherick och Per Stam 
 
 
 
 
 Denna nationalupplaga av August Strindbergs Samlade Verk utges av Stockholms universitet genom Romanska och klassiska institutionen med stöd av Statens kulturråd, Stockholms universitet, Vetenskapsrådet, Torsten Söderbergs Stiftelse och Ragnar Söderbergs stiftelse. Upplagan består av textvolymer med kommentarer och separata textkritiska kommentarer; den kompletteras av databaser som utvecklas och tillgängliggörs av Språkbanken vid Göteborgs universitet (spraakbanken.gu.se). August Strindbergs Samlade Verk, både textvolymer och textkritiska kommentarer, publiceras i Litteraturbanken (litteraturbanken.se). Föreliggande textkritiska kommentar (färdigredigerad 2014) gäller Ockulta Dagboken, som redigerades och kommenterades av Karin Petherick och Göran Stockenström, och som ingår i textvolym nr 59:1–2 och nr 60, utgivna på Norstedts förlag 2012. På baksidan av titelsidan i textvolymen redogörs för vilka instanser och personer som var ansvariga för utgivningen detta år. Ledningsgrupp Gunnel Engwall (ordförande), Magnus Röhl (vice ordförande), Anders Cullhed Redaktionskommitté Magnus Röhl (ordförande), Gunnel Engwall, Olle Josephson, Camilla Kretz, Björn Meidal, Per Stam, Carin Östman Redaktion Per Stam (huvudredaktör) Anna Höök, Julia Kielmann © Stockholms universitet Stockholm 2014 Teknisk redigering och pdf-konvertering av redaktionen för August Strindbergs Samlade Verk ISBN: 978-91-85493-59-3 
 
 
 
 
 – TK 59 / TK 60 – Innehåll Särskilda anvisningar 5 OCKULTA DAGBOKEN 7 Textläget 9 Utgivarens egna ändringar 10 Beskrivning av originalmanuskriptet 11 Historik 13 Om strykningarna på pag. 205 v. i dagboken 15 Återgivningen av Ockulta Dagboken. Faksimil av handskriften (SV 59:2) 16 Ockulta Dagbokens bilaga 17 ERRATA 19 Förteckning över errata 21 DOKUMENT 23 Förteckning över faksimilerade dokument 3 25 
 
 
 
 
 
 
 
 
 – TK 59 / TK 60 – Särskilda anvisningar De centrala redigeringsprinciperna i nationalupplagan inklusive principer för den textkritiska kommentaren återfinns i del 1 av textvolymsviten; se även Allmänna anvisningar i början av sviten av textkritiska kommentarer. Här följer kompletterande anvisningar för den textkritiska kommentaren till del 59 och 60, Ockulta Dagboken. Ockulta Dagboken utgavs 2012 i nationalupplagan, dels som etablerad text (SV 59:1), dels som faksimil av handskriften (SV 59:2). Utgivarnas kommentarer publicerades i ett tredje, separat band (SV 60). Utgåvan i Samlade Verk består alltså av följande delar: Ockulta Dagboken. Texten är redigerad av Karin Petherick (SV 59:1). Ockulta Dagboken. Faksimil av handskriften (SV 59:2). Ockulta Dagboken. Kommentarer av Karin Petherick och Göran Stockenström (SV 60). Texten i Ockulta Dagboken har etablerats av Karin Petherick († 2009) i samarbete med redaktionen för Samlade Verk, efter för dagboken anpassade principer utarbetade av Lars Dahlbäck och Karin Petherick. Redigeringsprinciperna beskrivs kortfattat i slutet av band 59:1 och utförligt i denna textkritiska kommentar (se dok. nr 60:2). Sättningen av texten i band 59:1, inklusive montering av olika bilddokument med mera, är utförd av Camilla Kretz vid Strindbergsredaktionen. Kommentarerna i band 60 är utarbetade av Karin Petherick och Göran Stockenström. Band 60 innehåller Stockenströms essä »August Strindbergs ockulta dagbok», samt ord- och sakförklaringar, en översikt över Strindbergs vistelseorter 1896–1908, samt person- och verkregister. Karin Petherick har varit huvudansvarig för ordförklaringar, översikten över vistelseorter samt registren. Som nämns i inledningen till SV 60 har Petherick vid utarbetandet av ord- och sakförklaringarna till sin hjälp haft en otryckt ordlista till en engelsk översättning av Ockulta Dagboken, sammanställd av Stockenström, samt granskningar och utlåtanden av en lång rad personer, vilka listas i ingressen till ordförklaringarna (se SV 60, ss. 7 och 96; jfr nedan »Errata»). 5 
 
 
 
 
 – TK 59 / TK 60 – Utgåvan i Samlade Verk, både textetableringen och kommentaren, har tillkommit under lång tid, men redigerades för publicering under 2010–2011 av Camilla Kretz, Per Stam och Hans Söderström. Arbetet med utgåvan beskrivs av Per Stam i artikeln »’Denna Dagbok får aldrig tryckas! Detta är min sista vilja! som måste uppfyllas!’ Om att utge Strindbergs dagbok i Samlade Verk», Arvet efter Strindberg – The Strindberg Legacy. Elva bidrag från den artonde internationella Strindbergskonferensen, red. David Gedin, Roland Lysell, Willmar Sauter, Per Stam, Stockholms universitet 2014 (Stockholm Studies in History of Literature 56), ss. 33–46. En version av texten, »August Strindbergs Ockulta Dagboken», har publicerats i Litteraturbanken 2013. I dessa två artiklar summeras också dagbokens historia. Redigeringsprinciperna för Ockulta Dagboken diskuteras i en annan artikel av Per Stam, Utgivningshistoriska öden och äventyr. August Strindbergs Samlade Verk. Anförande vid Svenska Vitterhetssamfundets årsmöte den 22 maj 2013, Svenska Vitterhetssamfundet 2014, s. 12. Den textkritiska kommentaren bygger delvis på Pethericks förarbeten, men har sammanställts och redigerats efter hennes bortgång av Per Stam i samarbete med Strindbergsredaktionen vid Stockholms universitet, framför allt Camilla Kretz och Julia Kielmann. Ett centralt dokument är den inte slutgiltigt utformade »manualen» till textetableringen, utarbetad av Karin Petherick i samarbete med Lars Dahlbäck, fram till 2008 huvudredaktör för Samlade Verk. Denna »manual», här benämnd »Redigeringsprinciper för återgivningen av Ockulta Dagboken i Samlade Verk», återges som dok. nr 60:2. Redigeringsprinciperna och »manualen» bearbetades i samband med slutredigeringen av texten under 2010–2011 (jfr dok. nr 60:2, s. 2). Den i dok. nr 60:2 återgivna versionen beskriver hur texten presenteras i SV 59:1. En kortare version av redigeringsprinciperna ingår som nämnts i band 59:1. 6 
 
 
 
 
 OCKULTA DAGBOKEN 
 
 
 
 
 
 
 
 
 – TK 59 / TK 60 – Textläget Texten har etablerats med originalmanuskriptet som bastext. Ockulta Dagboken utgavs aldrig under Strindbergs livstid. Dagboken har tidigare inte publicerats i sin helhet som tryckt text, däremot i utdrag (1963) och i svartvit faksimil (1977). Se nedan om tidigare utgåvor. Texten har som ovan nämnts redigerats av Karin Petherick i samarbete med redaktionen för Samlade Verk, efter för dagboken anpassade principer utarbetade av Lars Dahlbäck och Karin Petherick (se dok. nr 60:2; jfr ovan s. 5 f.). Vid redigeringen har ett litet antal utgivarändringar behövts införas. Det handlar om tre mindre textförluster på pergamentomslagets framsida i av Strindberg citerad text. Textförlusterna repareras i etableringen genom tillägg inom redaktionella hakparenteser. Dagbokens original finns i Kungliga biblioteket (KB) i Stockholm. Originalmanuskrip- tet ingår i den s.k. Gröna Säcken, dvs. Strindbergs efterlämnade papper, som efter hans död hamnade på Nordiska museet och som sedan 1922 är deponerat i KB (SgNM D 72). Se vidare nedan, avsnittet »Beskrivning av originalmanuskriptet». Ockulta Dagboken har tidigare utgivits i urval av Torsten Eklund, August Strindberg, Ur Ockulta Dagboken. Äktenskapet med Harriet Bosse (Bonniers 1963), och i en svartvit faksimilutgåva, Ockulta Dagboken (Gidlunds 1977). Den senare innehåller även »En kort introduktion» av Torsten Måtte Schmidt och ett orubricerat efterord av Harry Järv. 9 
 
 
 
 
 – TK 59 / TK 60 – Utgivarens egna ändringar Sid- och radhänvisning ges till SV. Först citeras SV, därefter MS. [Pergamentomslagets framsida]:21 Germez-[Bail]lière // Germez- / lière [Pergamentomslagets framsida]:23 devoi[r] / devoi [Pergamentomslagets framsida]:24 l’ivre[sse] / l’ivre 10 
 
 
 
 
 – TK 59 / TK 60 – Beskrivning av originalmanuskriptet Dagboken förvaras i Kungliga biblioteket (KB) i Stockholm. Den ingår i Strindbergs efterlämnade papper som efter hans död hamnade på Nordiska museet och som sedan 1922 är deponerade i KB (signum SgNM D 72). Denna beskrivning bygger på och överlappar beskrivningen i SV 59:1 och SV 60. Dagboken består – förutom av två konvolut (»Yttre konvolutet» och »Inre konvolutet»), ett blad av vad som antagligen har varit ett omslag (»Pergamentomslaget») och ett titelblad (»Titelbladet») – av 282 lösa folioblad (Lessebo Bikupa) som Strindberg med enstaka oregelbundenheter har paginerat 1–302. Vid några tillfällen har Strindberg använt samma paginasiffra två gånger (pag. 122, 141 och 286; dessa dubblerade paginasiffror förses i den etablerade texten med bokstavsbeteckningarna »a» och »b» inom redaktionell hakparentes efter respektive paginasiffra). Strindberg har hoppat över pag. 171 (pag. 172 följer omedelbart efter pag. 170). Mellan pag. 172 och pag. 193 har Strindberg lämnat en lucka i pagineringen (pag. 193 följer omedelbart efter pag. 172). Luckan har antagligen uppstått genom att han läst »172» som »192». Texten är vanligen skriven och paginerad endast på ena sidan av bladen; de ca 80 baksidor (versosidor; förkortas »v.») som Strindberg har använt utöver framsidorna (rectosidorna) är oftast opaginerade. Dagboken innehåller ca 100 av Strindberg inmonterade tidningsklipp samt ca 80 egenhändiga teckningar. I dagboken har också en del annat material som monterats med olika tekniker (lack, lim, klisterremsor, etc.), bl.a. visitkort, fotografier, brevkort, frottage, häggkvistar (pag. 223 v. och 237 v.). Fyra blad (pag. 2, 125, 133 och 283) innehåller anteckningar på versosidorna som Strindberg gjort i andra sammanhang innan han använde dessa blad för dagboken. Ett blad (pag. 247 Bil.) är av annan papperssort (Manilla). En del av det material som Strindberg monterat i dagboken med lack, klister eller dylikt har lossnat; tidningsklipp m.m. ligger nu löst i dagboken, på andra ställen i Gröna Säcken eller har förlorats. Under senare år, när Strindberg inte längre förde dagboken, förvarade han den i en kraftig pappkartong, ett »Åtvidabergs / Ideal-Register» (se bild nr 1 i SV 60). 11 
 
 
 
 
 – TK 59 / TK 60 – Förmodligen placerade Strindberg dagboken i denna kartong efter det att han hade inhandlat ett stort antal kartonger av samma typ under 1909 (kvitton på 40 kartonger inköpta mellan 9/3 och 5/6 1909 finns i SgNM E 18, 1 b). Numera förvaras dagboken i KB i en modern kartong av den typ som används på biblioteket för annat material i Gröna Säcken. På en etikett på originalkartongens rygg står med bläck med Strindbergs hand: »Dag[bo]ken. [oläslig text] 1908.» Kartongens framsida har en etikett där Strindberg med bläck har skrivit: »Ockulta Dagboken / 1896–1908 / Bör icke utlånas; icke tryckas; icke deponeras i offentligt Bibliotek.» (Ordet »Bör» ev. ändrat från »Får»; interpunktionen är osäker; texten är numera svårläst och citeras efter Harry Järv i efterordet till faksimilutgåvan 1977.) Kartong och etiketter torde alltså ha fått sina påskrifter först efter det att dagboken avslutats sommaren 1908. Dagboksmanuskriptet omsluts av ett yttre och ett inre konvolut. Det yttre konvolutet består av (orange)rött, tjockt (eventuellt vaxat) papper med invikta kanter. Det inre konvolutet består av tjockt vitt papper (vattenmärke Van Gelder Zonen) med invikta kanter. På det inre konvolutets baksida är fastlimmad en lapp med rubriken »Ur Stamtaflan». På utsidan av det inre konvolutets rygg (den rygg som bildas när konvolutet är vikt) har Strindberg med bläck gjort ett par teckningar och skrivit några siffror. (Åtvidabergskartongen respektive de yttre och inre konvoluten har samma signum som dagboken, men förvaras separat.) Mellan det inre konvolutet och själva manuskriptet finns ett blad som tycks utgöra en rest av ett tredje omslag av pergamentliknande papper – det kallas här pergamentomslaget eftersom denna beteckning alltid använts tidigare på KB. Bladet, som är trasigt i kanterna med smärre textförluster som följd, är monterat på ett folioblad av annan papperssort. De paginerade bladen i själva manuskriptet föregås av ett titelblad. Både framsidan av det yttre konvolutet, baksidan av det inre konvolutet, pergamentomslaget och titelbladets båda sidor är försedda med text av Strindberg som etableras i band 59:1. Det är svårt att säkert avgöra om något av de två konvoluten, pergamentomslaget eller titelbladet är äldre än de andra emballagen, men sannolikt har ett första omslag (kanske det nu trasiga pergamentomslaget) efter hand kompletterats med kraftigare omslag allteftersom antalet blad i dagboken blev fler. 12 
 
 
 
 
 – TK 59 / TK 60 – Till dagboken hör en bilaga med åtskilliga dokument, tidningsklipp, brev m.m. Strindberg förvarade tydligen sådant material dels inne i dagboksmanuskriptet, dels utanför detta, bland annat i vaxduksklädda portföljer. Det material som numera återfinns i en separat bilaga förvaras i KB i en modern kartong av samma slag som används för dagboksmanuskriptet (signum SgNM D 73). Innehållet i bilagan överensstämmer antagligen endast delvis med det som Strindberg lämnade efter sig vid sin död 1912 (se SV 60 s. 22 ff.). Ett urval av dokumenten i den separata bilagan återges som bild nr 10–25 i SV 60. Vid sidan av bilagan samspelar stora delar av Gröna Säcken med Ockulta Dagboken (se SV 60 s. 23 ff.). Historik Dagbokens framväxt 1896–1908 och historia efter Strindbergs bortgång 1912 beskrivs i kommentarerna i SV 60. Här ges en kort sammanfattning av dagboksoriginalets historik efter 1912 (sammanfattningen ligger nära Stam 2013). August Strindberg avled den 14 maj 1912. Hans släktingar plomberade dagboken 1913. Året därefter flyttades dagboken till Nordiska museet, dit arvingarna skänkt Strindbergs kvarlåtenskap, och sedan 1922 är hans manuskript med mera deponerade på Kungliga biblioteket. För att få studera dagboken krävdes tillstånd från arvingarnas ombud och (från 1922) från riksbibliotekarien. Tillstånd har inte givits till många personer, men de mer eller mindre fullständiga avskrifter som gjorts i samband med inventeringar och studier har därefter tjänat som källa för forskare. Vilhelm Carlheim-Gyllensköld, som inventerade kvarlåtenskapen på familjens uppdrag, argumenterade 1915 för dagbokens publicering, bland annat med stöd i en av Strindbergs förteckningar över självbiografiska skrifter. Gyllensköld ordnade så att en första avskrift gjordes. Även Martin Lamm hade i början av 1920-talet tillgång till dagboken, och gjorde excerpter. Men forskare som Torsten Eklund och Gunnar Brandell hade endast tillgång till avskrifter när de arbetade med sina avhandlingar (1948; 1950). Efter 1962 blev dagboken tillgängligare – femtio år efter Strindbergs bortgång. Torsten Eklund utgav redan 1963 en urvalsvolym vars fokus låg på Strindbergs tredje 13 
 
 
 
 
 – TK 59 / TK 60 – gifte och som även inkluderade brev till och från hustrun: Ur Ockulta dagboken. Äktenskapet med Harriet Bosse. Det första större litteraturvetenskapliga arbete som byggde på studier i dagboksoriginalet var Göran Stockenströms Ismael i öknen. Strindberg som mystiker, 1972. Fem år senare publicerades dagboken för första gången i en svartvit faksimilutgåva av Gidlunds förlag. 14 
 
 
 
 
 – TK 59 / TK 60 – Om strykningarna på pag. 205 v. i dagboken Även av Strindberg struken text återges i etableringen, under förutsättning att texten går att läsa med tillräcklig säkerhet (jfr redigeringsprinciperna i band 59:1 och dok. nr 60:2). Några manuskriptblad med struken text sändes under arbetet med textetableringen av Ockulta Dagboken till Statens Kriminaltekniska Laboratorium (SKL), som tidigare hjälpt Strindbergsutgivningen med liknande uppgifter. Det mest omfattande arbetet utfördes i samband med textetableringen av Fröken Julie. Man lyckades då med hjälp av infraröd genomlysning och stereomikroskop att skilja Strindbergs text och ändringar med brunaktigt bläck från förläggaren svarta bläck (se kommentaren i SV 27 och Gunnar Olléns artikel »Hur identifierades förläggarens ingrepp i Strindbergs manuskript till Fröken Julie?», Textkritik. Teori och praktik vid edering av litterära texter. Föredrag vid Svenska Vitterhetssamfundets symposium 10–11 september 1990, red. Barbro Ståhle Sjönell, 1991, ss. 156–167). Den mest omfattande strykningen i dagboken har alltså karaktär av självcensur och förekommer på pag. 205 v., där Strindberg med flödigt bläck eller tusch har dolt en lång text som beskriver hans fysiska samliv med Harriet Bosse. Analysen på SKL med »olika tekniker inom det ultravioletta och infraröda området av spektrum» av åtta sidor i Ockulta Dagboken var inte framgångsrik, och endast brottstycken av texten på pag. 205 v. kunde läsas. På andra blad lyckades man inte se något alls. (Utlåtande av Nils Ångström, SKL, 19/12 2001; se dok. nr 60:1.) Med hjälp av digital bildbehandling på Strindbergsredaktionen har ytterligare en del av den strukna texten kunnat dechiffreras. Den digitala bearbetningen, utvecklad av Camilla Kretz och Hans Söderström omkring år 2005, var mer framgångsrik vad gäller pag. 205 v. Genom att förstora och digitalt färgförändra skanningar av de strukna textavsnitten upptill och nedtill på sidan framträdde mer av texten. Man kunde också se allt som hade noterats av SKL. Genom att kombinera flera olika bearbetningar kunde delar av den strukna texten avläsas. Ett par av bearbetningarna avbildas på bild nr 26 i SV 60. Däremot kunde inte flertalet av de andra smärre strykningarna på andra sidor läsas med hjälp av denna teknik. De delar av texten på pag. 205 v. som har kunnat avläsas med tillräcklig säkerhet har etablerats (överstrukna med olika teknik). 15 
 
 
 
 
 – TK 59 / TK 60 – Återgivningen av Ockulta Dagboken. Faksimil av handskriften (SV 59:2) I band SV 59:2 återges en faksimil av handskriften till August Strindbergs dagbok 1896–1908, Ockulta Dagboken. Reproarbetet har utförts på Kungliga biblioteket av Marcus Andrae, Carolina Gustavsson och Jessica Lund under år 2000. Bildbearbetning och montering utfördes på Fälth & Hässler, Värnamo, under 2010– 2011; bildbearbetningen utfördes av John Nelander. Under arbetet gjordes flera provtryck som jämfördes med dagboksoriginalet på KB, varefter färgerna justerades. Handskriften återges förminskad med ca 10 %. De versosidor som Strindberg inte har utnyttjat återges ej individuellt utan representeras av en och samma bild av en baksida. I några fall har Strindberg monterat in hopvikta, omfångsrika tidningsklipp i dagboken; dessa klipp återges i utvikt skick, i några fall förminskade med mer än 10 % så att de ryms på respektive sida (detta gäller även i den etablerade versionen). Ett av tidningsklippen som numera ligger löst i originalet mellan pag. 46 och pag. 47 har placerats på pag. 46 v. Att klippet har varit fastsatt i dagboken tycks framgå av märken på dess baksida (om det hör hemma på pag. 46 v. är osäkert). Ett korrespondenskort som återfinns på pag. 147 v. är i originalet fastsatt med bildsidan uppåt på ett sådant sätt att man kan vika upp det för att läsa den handskrivna texten på den andra sidan; i faksimilen (och i den etablerade texten) återges det så att båda sidorna av kortet framträder. 16 
 
 
 
 
 – TK 59 / TK 60 – Ockulta Dagbokens bilaga Strindberg hänvisar på ett 40-tal ställen i dagboken till bilagda aktstycken – anteckningar, mottagna brev, tidningsartiklar m.m. – som ursprungligen delvis förvarades inne i själva dagboken. Fortfarande återfinns en del material, främst tidningsklipp, i dagboken mellan de enskilda bladen alternativt inklistrade eller inlackade. Strindberg refererar till dem som »vidliggande», »inneliggande», »närliggande», eller – om de finns eller funnits i anslutning till anteckningen – »vidstående», men ofta med ordet »bilaga» (med stor eller liten begynnelsebokstav). Strindbergs hänvisningar i dagboken till bilagan stämmer inte alltid, då bilagan inte är intakt. Delvis beror detta på att Strindberg själv flyttat dokumenten till andra kartonger i Gröna Säcken. Delvis har material flyttats senare mellan kartongerna i kvarlåtenskapen. Allt material som nu återfinns i den separata bilagekartongen (SgNM D 73) motsvaras inte heller av en explicit hänvisning i dagboken – en del återspeglas indirekt i texten, annat saknar helt referens. Det är tyvärr ovisst vilka dokument som var bilagda Ockulta Dagboken vid Strindbergs död (se SV 60, s. 22. ff.). Margareta Brundin har sammanställt en förteckning över både de dokument som nu återfinns i bilagan och de dokument som torde ha hört dit men som inte längre återfinns där. Brundins artikel med vidhängande förteckning, »Ockulta Dagbokens bilagor», har publicerats i 20 × Strindberg. Vänbok till Lars Dahlbäck, red. Margareta Brundin, Gunnel Engwall, Marianne Landqvist, Björn Meidal, Magnus Röhl, Per Stam, 2003, ss. 275–285. 17 
 
 
 
 
 
 
 
 
 ERRATA 
 
 
 
 
 
 
 
 
 – TK 59 / TK 60 – Förteckning över errata Följande ändringar skall införas i en eventuell andra tryckning av textvolymerna 59:1–2 och 60. Inga fel har registrerats vad gäller SV 59:1 och 59:2. Ockulta Dagboken. Kommentarer (SV 60) skall vara 51:28 De Telluribus in mundo nostri solari De Telluribus in mundo nostro solari 96:15 John Tate Joan Tate 101:10 romanen Klostret, SV 50, s. 170: romanen Klostret, SV 50, s. 107: 102:24 De Telluribus in mundo nostri solari De Telluribus in mundo nostro solari 457:12 De Telluribus in mundo nostri solari De Telluribus in mundo nostro solari Karin Pethericks långa tacklista till personer som bidragit till ordförklaringarna återgavs i SV 60 (s. 96) efter hennes ursprungliga lista. Varje namn på listan kontrollerades mot bibliotekskataloger, uppgifter om anställda vid universitet och arkiv etc. Dock torde ett namn ha varit felskrivet redan i Pethericks olika förteckningar, nämligen »John Tate», vilket sannolikt syftade på den brittiska översättaren Joan Tate. Detta har påpekats efter volymens tryckning. Vidare ströks vid slutredigeringen tre namn i Pethericks lista, de tre redaktörerna som utförde slutredigeringen: Camilla Kretz, Per Stam, och Hans Söderström. Detta var en överdriven blygsamhet, då alla tre var för sig hade bidragit till Pethericks arbete. 21 
 
 
 
 
 
 
 
 
 DOKUMENT 
 
 
 
 
 
 
 
 
 – TK 59 / TK 60 – Förteckning över faksimilerade dokument Dok. nr 60:1. Utlåtande om struken text i dagboken, Statens Kriminaltekniska Laboratorium (SKL), 19/12 2001. Dok. nr 60:2. Lars Dahlbäck och Karin Petherick, »Redigeringsprinciper för återgivningen av Ockulta Dagboken i Samlade Verk» (22 s.). 25 
 
 
 
 
 
 
 
 
 Dok. nr 60:1. Utlåtande om struken text i dagboken, Statens Kriminaltekniska Laboratorium (SKL), 19/12 2001. 
 
 
 
 
 
 
 
 
 
 
 
 
 
 
 
 
 Dok. nr 60:2. Lars Dahlbäck och Karin Petherick, »Redigeringsprinciper för återgivningen av Ockulta Dagboken i Samlade Verk» (22 s.). 
 
 
 
 
 
 
 
 
 August Strindbergs Samlade Verk Nationalupplaga REDIGERINGSPRINCIPER FÖR ÅTERGIVNINGEN AV OCKULTA DAGBOKEN I SAMLADE VERK av Lars Dahlbäck och Karin Petherick 
 
 
 
 
 Nedan återges en redigerad version av Lars Dahlbäcks och Karin Pethericks utförliga beskrivning av principerna för etableringen av texten och återgivningen av Ockulta Dagboken i Samlade Verk. Beskrivningen, med arbetsnamnet »manualen», tillkom under en längre period fram till år 2005. Den är i flera omgångar omarbetad, men inte slutgiltigt utformad. Både principerna och det av Dahlbäck och Petherick utarbetade dokumentet bearbetades i samband med slutredigeringen av texten under 2010–2011. Bland annat frångicks regeln att rätta banala felskrivningar eller haltande meningsbyggnad med korrekt form inom redaktionell efterställd hakparentes. Även regeln att etablera enstaka överlagrade bokstäver och siffror eller överlagrade delar av ord och sifferuttryck (ofta datumangivelser), så att det strukna eller överlagrade tecknet först återgavs inom redaktionell hakparentes före det senare skrivna tecknet, övergavs. Denna typ av redaktionella rättelser arbetades bort i etableringen, i stället försågs textställena om det ansågs nödvändigt med en kommentar i ordförklaringarna i SV 60. Vidare ströks en rad redaktionella upplysningar om hänvisningar till motstående sidor i dagboks- texten. Den här återgivna bearbetade versionen beskriver hur texten presenteras i SV 59:1 (de ovan nämnda exemplen på justerade principer berörs nedan ss. 14 f., 16 f. och 20 ff.). En redigerad och kortad version av redigeringsprinciperna ingår i band 59:1, ss. I–X. 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – Innehåll Redigeringsprinciper för återgivningen av Ockulta Dagboken i Samlade Verk 5 Strindbergs skrivmedel 6 Textens uppställning 7 Paginering 8 Strindbergs teckningar 8 Tidningsklipp och annat externt material 9 Textetablering 10 Svårtolkad text 10 Övriga språk: franska, latin, grekiska 12 Behandling av namn 14 Felskrivningar och språkliga inadvertenser i svensk text 14 Interpunktion (inklusive citationstecken och apostrofer) 15 Strykningar 16 Överlagring och förtydligande av text 17 Understrykningar 18 Parenteser, klamrar, våglinjer, streck och markörer med mera 18 Specialtecken 19 Hänvisningstecken 20 3 
 
 
 
 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – Redigeringsprinciper för återgivningen av Ockulta Dagboken i Samlade Verk Av Lars Dahlbäck och Karin Petherick Ockulta Dagbokens speciella karaktär medför att regelverket för etableringen av texten i Samlade Verk med nödvändighet blir omfattande och komplicerat. I huvudsak gäller nationalupplagans vanliga redigeringsprinciper, men en del av dessa har reviderats och kompletterats för utgåvan av Ockulta Dagboken. Avsikten med dessa nya principer är att kunna behålla så mycket som möjligt av den autentiska dagbokskaraktären genom att etablera även ändringar, språkliga felaktigheter, teckningar, markeringar osv. Strindbergs text återges i typsnittet Baskerville BT 12/15,3 (dvs. 12 punkter och 15,3 punkters radmellanrum; text med grekiska bokstäver återges i ett annat typsnitt, SGkClassic 11/15,3). De dokument av olika slag som i originalet kompletterar texten – tidningsklipp, teckningar m.m – återges som bilder vilka monterats på sina naturliga platser (typografin leder dock ibland till smärre förskjutningar på respektive sida). Bilderna återges normalt med samma skala som i faksimilen, dvs. med ca 10 % förminskning; av utrymmesskäl förminskas ett mindre antal bilder ytterligare några procent. I några fall har Strindberg monterat in hopvikta, omfångsrika tidningsklipp i dagboken; dessa klipp återges i utvikt skick, i några fall förminskade med mer än 10 % så att de ryms på respektive sida (detta gäller även i faksimilen). Typograferingen har utförts på Strindbergsredaktionen av Camilla Kretz (inledningsvis av Pie Roch-Nordlund). Eftersom originalet görs tillgängligt genom faksimilen har utgivaren avstått både från att efterlikna textens uppställning på sidorna exakt och att återge alla markeringar som Strindberg har gjort i efterhand med andra skrivmedel. Textens uppställning på sidorna i originalet följs visserligen – vilket innebär att utgivaren när texten organiseras i textstycken etc. tvingas ta ställning till vilka enheter av texten som hör ihop respektive inte hör ihop – men samtidigt standardiseras uppställningen. All text på varje enskild sida i handskriften återges på motsvarande sida i den etablerade versionen. Eftersom Strindberg ibland för att få rum på sidan har skrivit längre stycken text med mindre stil, tvingas även den etablerade texten att undantagsvis gå ned i grad och radavstånd. 5 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – Strindbergs bearbetning av dagbokstexten i efterhand med färgpennor – främst genom understrykningar – har med vissa undantag ej tillvaratagits i den etablerade versionen. Redaktionella upplysningar – kompletterande hänvisningar, språkliga korrigeringar, påpekanden om »Forts.» på följande sida m.m. – ges i den etablerade versionen inom redaktionella hakparenteser (i fet stil). De kompletterande hänvisningar som utgivaren har lagt in föregås alltid av förkortningen »Jfr». Strindbergs skrivmedel Strindberg har skrivit nästan all text i dagboken med (numera) svart bläck. På några ställen har han emellertid använt rött bläck. I SV återges text med svart och rött bläck på samma sätt, med rak stil. När Strindberg bearbetade dagbokstexten i efterhand, i flera omgångar, använde han både bläck, blyerts (möjligen även även anilin) och färgpennor/färgkritor. Blyerts- och anilinpennor behandlas av utgivaren som en typ av skrivmedel, liksom färgpennor och färgkritor; i fortsättningen talas här förenklat om text med blyerts respektive färgpenna. Strindbergs många efterhandsändringar med bläck, som ofta är svåra att särskilja från hans ändringar med bläck vid löpande skrivning – framför allt handlar det om texttillägg – markeras inte genom avvikande typografi. Text skriven med blyerts, vilken nästan alltid tillkommit i efterhand, återges i kursiv. Tecken som Strindberg skrivit med blyerts och som på grund av sitt utseende eller på grund av att de står ensamma är svåra eller omöjliga att identifiera om de återges enbart i kursiv markeras dessutom med bakomliggande fyrkanter med 25 % svärta (i fortsättningen här kallade »mörka fyrkanter»). Lodräta raka streck och lodräta klammertecken som Strindberg har gjort med blyerts återges däremot endast i kursiv. Text som Strindberg skrivit med färgpenna återges i fet stil med 70 % svärta. När tecken med färgpenna står ensamma eller förekommer inne i vanlig text etableras de i extra stor stilgrad för att lättare kunna identifieras; det kan gälla utropstecken (pag. 141 a), kommatecken (pag. 216 nedtill), citationstecken (pag. 218 mitten) och andra tecken. 6 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – Textens uppställning Texten på varje sida i dagboken organiseras i SV i stort sett som i originalet. Uppställningen av texten har emellertid standardiserats med hjälp av en layout som uppgjorts av Jerk-Olof Werkmäster. Vänstermarginalen, där Strindberg noterar datum och dagar och där han ibland har satt in extra notiser och gjort hänvisningar, är i allmänhet lika bred och helt rak vilket den inte är i originalet där marginalen är oregelbunden. Texten i ett textstycke har i allmänhet organiserats som löpande text – de enskilda radsluten inom ett stycke i originalet har ej följts. Detta leder bl.a. till att inte bara textenheter utan även Strindbergs teckningar ibland hamnar på andra ställen än i originalet. Tidningsklippen har däremot nästan alltid placerats på den plats de har i originalet. De tillägg som Strindberg har gjort över raden har i allmänhet införts i raden om det framgår var i raden de skall infogas, annars behåller tilläggen sin placering över raden från originalet. Standardavstånd har ofta införts mellan olika textstycken. De texttillägg som Strindberg har gjort i form av textblock bibehålls i princip som block; däremot återges i allmänhet inte de avgränsningslinjer som han ibland har försett sådana textblock med. För att underlätta läsningen insätts ibland i den löpande dagbokstexten extra typrum mellan två meningar när sluttecken saknas i den första meningen. Strindbergs skrivsätt ifråga om kemiska formler följs i etableringen så att upphöjda siffror ej normaliseras till nedsänkta; extra avstånd mellan enskilda kemiska beteckningar elimineras emellertid. När Strindberg vid några tillfällen skrivit texten i dagboken lodrätt eller diagonalt följer SV detta. 7 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – Paginering Strindbergs egen paginering i dagboken följs. De sidnummer som han har infört överst till höger på varje recto-sida i originalet återges i SV på en standardiserad plats. Pagineringen av versosidorna behandlas på samma sätt; dock är endast två baksidor paginerade av Strindberg (till vänster i stället för till höger): två sidor som innehåller kompletterande anteckningar till pag. 23 och som han har betecknat »23» (pag. 22 v. i SV) och »23. (forts)» (pag. 23 v. i SV). Alla versosidor som Strindberg har använt för text och/eller infogade dokument pagineras i SV inom redaktionell hakparentes med den logiska sidsiffran följd av »v.». Vid några tillfällen har Strindberg använt samma paginasiffra två gånger (pag. 122, 141 och 286); dessa dubblerade paginasiffror förses i SV med bokstavsbeteckningarna »a» och »b» inom redaktionell hakparentes efter respektive paginasiffra. Strindberg har hoppat över pag. 171 (pag. 172 följer omedelbart efter pag. 170). Mellan pag. 172 och pag. 193 har Strindberg lämnat en lucka i pagineringen. Luckan har antagligen uppstått genom att han läst »172» som »192». Om man bortser från titelbladet innehåller dagboken endast ett opaginerat folioblad. Detta blad av enklare papperskvalitet, som upptar anteckningar i »Astronomi», fungerar som bilaga till pag. 247; det har i SV paginerats »[247 Bil.]». Strindbergs teckningar Dagboken innehåller ett åttiotal egenhändiga teckningar av Strindberg. I allmänhet är det fråga om förtydligande illustrationer med bläck som ingår i den löpande texten; några få teckningar är helt eller delvis utförda i blyerts. I SV återges teckningarna som övriga bilder, dvs. normalt med ca 10 % förminskning, med några undantag. I ett enstaka fall har utgivaren varit osäker på om det är fråga om en teckning eller en struken text; detta har föranlett en redaktionell hakparentes med kommentaren: »[str text el. teckning]» (pag. 72). 8 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – Tidningsklipp och annat externt material Både tidningsklippen och övrigt externt material återges som bilder i SV vilka inmonteras på sina naturliga platser (typografin leder dock ibland till smärre förskjutningar på respektive sida). Bilderna återges normalt med samma skala som i faksimilen av handskriften, dvs. med ca 10 % förminskning; av utrymmesskäl förminskas ett mindre antal bilder ytterligare några procent. I några fall har Strindberg monterat in hopvikta, omfångsrika tidningsklipp i dagboken; dessa klipp återges i utvikt skick, i några fall förminskade med mer än 10 % så att de ryms på respektive sida (detta gäller både faksimilen och den etablerade versionen). Märken i dagboken efter tidigare insatt, numera bortfallet eller utlyft material återges som bild, om märkena (lack- och klisterrester etc.) är tillräckligt tydliga. Text som Strindberg skrivit direkt på insatta tidningsklipp och som alltså kan läsas på dessa i SV etableras inte som tryckt text; däremot etableras en eventuell fortsättning på en sådan text som har hamnat utanför klippet på det aktuella foliobladet. (På pag. 221 v. har Strindberg sålunda på ett tidningsklipp med rubriken »Stark storm i Kristiania» skrivit »Akershus fästning var» och sedan utanför klippet tillagt på foliobladet »utgångspunkten»; endast det senare ordet är etablerat i SV.) När Strindbergs text på ett folioblad i dagboken delvis skyms av ett inklistrat tidningsklipp etableras den skymda texten i SV (ex. pag. 221 v.). Tidningsklipp och annat material som Strindberg har infört i dagboken förses inom redaktionella hakparenteser med kompletterande hänvisningar (med angivande av pagina och/eller datum) till relevanta dagboksnotiser när Strindberg själv inte har hänvisat till dessa. 9 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – Textetablering Dagbokens original befinner sig i gott skick. Textlakuner som förorsakats av mekaniska skador (förslitning, sönderrivna kanter etc.) förekommer endast på pergamentomslaget. Tre mindre textförluster på detta omslag repareras i etableringen genom suppleringar inom redaktionella hakparenteser. All text som Strindberg skrivit och som han ej strukit – även påbörjade ofullbordade ord inklusive sådana som består av enstaka bokstäver – etableras under förutsättning att den går att läsa i originalet (med ett undantag, se nedan s. 21). Den text och de tecken i dagboken som ej kan attribueras med säkerhet till Strindberg etableras däremot inte i SV. Det gäller ett mindre antal ingrepp med blyerts där skriftbilden tyder på att de inte är gjorda av Strindberg. Inne i själva dagboken handlar det endast om ett enstaka ord (pag. 24, i vänstermarginalen: ordet »hit» och ett snedstreck, vilket korresponderar med ett snedstreck efter ordet »sist» inne i texten), ovala markeringar på pag. 37 och pag. 38, omkring hundra oregelbundet förekommande svaga kryssmarkeringar i vänstermarginalen mellan pag. 70 och pag. 150 (inkl. några andra markeringar med andra placeringar i samma sidintervall). Bläcksudd och oavsiktliga, mer eller mindre läsliga, avtryck av bläcktext förekommer på flera ställen i dagboken, inte minst på versosidor; sådana avtryck återges ej i SV. Ett extremt exempel på en text som blivit avtryckt på en recto-sida återfinns på pag. 273 nertill i vänstermarginalen – anteckningen »Bråk med Ranft» högre upp på sidan har där dubblerats. Större delen av texten till den »Stamtavla» som är inmonterad på baksidan till det inre konvolutet har skrivits av någon annan – förmodligen Strindbergs bror Axel; denna text etableras i SV eftersom den samspelar med den text som Strindberg själv bidragit med i »Stamtavlan». Svårtolkad text Strindbergs piktur i dagboken är nästan alltid tydlig och lättläst, även när han undantagsvis skriver med extremt liten stil. Det hindrar inte att intrikata avläsningsproblem har tvingat utgivaren att etablera läsarter som är mer eller mindre osäkra och att det finns (icke överstruken) text som inte har gått att läsa. I det senare 10 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – fallet ersätts etableringen med en kommentar (»oläsl text», »svårläst text» eller liknande) inom redaktionell hakparentes. Utgivaren har dock varit ytterst restriktiv med garderingar rörande osäkra läsarter. Antalet sådana läsarter är betydligt större än vad som framgår av de instuckna brasklapparna. Tveksamhet som enbart gäller stor eller liten begynnelsebokstav, interpunktionstecken, specialtecken och markeringar av olika slag föranleder inga påpekanden i etableringen; i alla dessa fall etableras alltså ibland läsarter som är behäftade med viss eller betydande osäkerhet. En del interpunktionstecken är så snarlika varandra i originalet att etableringarna av dem delvis får karaktär av kvalificerade gissningar; liksom i andra Strindbergsmanuskript gäller det bl.a. punkt/komma och kolon/semikolon. Ett annat tolkningsproblem gäller en del punkttecken (eller punktliknande tecken) som har så oregelbundna eller ofunktionella placeringar i dagboken att man kan antaga att de tillkommit oavsiktligt; »tecken» som tolkats på det sättet har varken etablerats eller markerats. En del av de texter som Strindberg skrivit med färgpenna är så otydliga att avläsningen av detaljer i dem blir slumpartad. (Det gäller bl.a. den anteckning på pag. 79 nedtill som börjar »Lofvar mig icke smaka punsch mer!» och som Strindberg sedan strukit över.) Sådana osäkra läsarter har ej markerats i SV. Specialtecken och markörer som är mycket svårtolkade har några gånger återgivits som bilder eftersom det innebär att de inte behöver tolkas av utgivaren. Exempel på detta är en figur på pag. 151 nedtill, vilken kan men inte behöver uppfattas som en tidsmarkerande våglinje (jfr nedan s. 19), och ett P-liknande tecken på pag. 195, som förmodligen men inte helt säkert skall uppfattas som bokstaven P (jfr Strindbergs kommentarer »(Personne?)» på pag. 195 och »Personne! (Stora P!)» på pag. 196). I andra fall, när tolkningen av ett visst tecken ansetts vara tillräckligt säker, har tecknet återgivits typografiskt (jfr nedan s. 20 om etableringen av »H» för Harriet Bosse). Några återkommande textelement som är extremt svårtolkade har etablerats med hjälp av särskilda principer. Således är det ofta omöjligt att avgöra om Strindberg använder ändelsen a eller e i datumangivelser av typen »1 a » eller »10 e ». Med ledning av de generella iakttagelser man kan göra beträffande Strindbergs sätt att använda de två upphöjda ändelserna när han skriver datum i dagboken och i andra texter har utgivaren löst detta speciella avläsningsproblem genom att alltid etablera a-ändelse i fem typer av 11 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – datumangivelser när det är svårt eller omöjligt att se om han använder a- eller e-ändelse (»1 a », »2 a », »21 a », »22 a » och »31 a »). Alla övriga datumangivelser med upphöjd ändelse etableras med e-ändelse. Här liksom i besläktade uttryck (»1 o » etc.) behåller utgivaren sålunda den ändelse eller siffra som är upphöjd över raden i stället för att som i övriga texter i nationalupplagan normalisera med hjälp av kolon (»1:o» etc.). Återgivningen av uttryck av den här typen standardiseras även i ett annat avseende i SV. Strindberg använder i dagboken omväxlande enkel och dubbel understrykning i dessa uttryck (»1 a » eller »1 a »). I SV återges båda typerna med enkel undertrykning. Övriga språk: franska, latin, grekiska Strindbergs svenska text i dagboken har alltså nystavats i SV i enlighet med nationalupplagans vanliga principer; det gäller även hans citat ur äldre svenskspråkiga källor, inklusive gamla svenska bibelöversättningar. När Strindberg skriver eller ortograferar på andra språk än svenska i dagboken återges texten i stort sett utan korrigeringar eller normaliseringar. Fransk text återges utan det extra avstånd före stora interpunktionstecken vilket är standard i franskan. Slarvigt eller oklart placerade accenter i franska ord tolkas välvilligt när orden avläses och etableras (liksom i etableringarna av andra franska texter i nationalupplagan). Undantagsvis kan en felskrivning av en bokstav i ett franskt ord kommenteras i ordförklaringarna (ex. »intilulé» för »intitulé» överst på pergamentomslagets framsida). I latinet bibehålls ligaturen æ, vilket innebär att utgivaren gör ett avsteg från den vanliga principen i nationalupplagan enligt vilken denna hopskrivning löses upp (till ae). I dagboken liksom i många av de utkast som har bevarats till Strindbergs verk från hans postinfernoperiod skriver han ibland med grekiska bokstäver för att kamouflera text – bl.a. personnamn – som han vill dölja för utomstående. All sådan »grekisk» text i dagboken återges i princip utan normaliseringar. SV följer med andra ord Strindberg även när han använder grekiska bokstäver på ett irreguljärt eller originellt sätt. »Grekisk» text transkriberas alltid direkt efter etableringen till svenska inom redaktionell hakparentes. 12 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – När ett ord i grekiskan börjar med vokal eller diftong och bör aspireras (dvs. inledas med ett h-ljud) så skall vokalen/diftongen ovan förses med tecknet spiritus asper ( ʿ ). Strindberg använder emellertid ett fristående spiritus asper när han tecknar h-ljud i sin »grekiska» stavning av svenska ord (» ʿ ανσ [hans]»; » ʿ ειδενσταμ [Heidenstam]»; ex. pag. 128 resp. 235). Dessutom använder han den grekiska bokstaven κ (kappa) för bägge k-ljuden i grekiskan, således inte bara för ’hårt’ k (som i katt) utan även för ’mjukt’ palataliserat k (som i kärlek), vilket får till följd att den ’mjuka’ grekiska bokstaven χ (chi) helt saknas i dagbokstexten. Strindbergs teknik när han kamouflerar med grekiska bokstäver innebär att han stavar svenska ord och namn på ett primitivt men någorlunda ljudenligt sätt. Ibland, men långt ifrån alltid, inför han diakritiska tecken över de grekiska vokaler som skall illudera y, å, ä och ö. Den svenska bokstaven y motsvaras hos Strindberg av den grekiska bokstaven υ (ypsilon), ofta försedd med akut accent, som t.ex. i »κοστύμ» [kostym] och »κύσσα» [kyssa] (pag. 123 v.). Bokstaven å återger Strindberg ofta med grekiskt α, någon gång utrustat med ett diakritiskt å-tecken över α (alfa), bl.a. på pag. 126 och 213 ([Påsk] resp. [bensår]). Det händer att Strindberg använder ett s.k. umlaut-tecken (dvs. tecken för omljud) över grekiska α när han avser ä, t.ex. på pag. 141 [a] ([spänntampar]). Någon enstaka gång tillgriper han en akut accent i stället för ett umlaut-tecken över bokstaven α, som i »βάνκαρνε» [bänkarne] (pag. 129), ibland skriver han förenklande utan umlaut- tecken »αμνατ» [amnat, dvs. ämnat] och »βερατταδε» [berattade, dvs. berättade] (pag. 132). Det förekommer även andra originella användningar av grekiska bokstäver. Avläsningen och tolkningen av de texter som Strindberg kamouflerat med hjälp av grekiska bokstäver har inte vållat utgivaren större problem. Ett par textställen har emellertid visat sig vara mycket problematiska. Det gäller dels »λορκερ» (pag. 6), dels »αφτον σο υισπ γραδ» (pag. 140). I det förra fallet är det svårt att se exakt vilka grekiska bokstäver Strindberg använder och ännu svårare att »översätta» dessa till svenska, i det senare fallet är det ingen svårighet att se vad han har skrivit men en bokstavstrogen transkribering (’Afton so visp grad’) ger ingen mening – det är möjligt att Strindberg här avsiktligt förvrängt den grekiska texten och att anteckningen egentligen skall läsas ’Afton sovit grät’ på svenska. Båda dessa textställen kommenteras i ord- och sakförklaringarna i kommentarvolymen. 13 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – När Strindberg skriver grekisk text utan mellanrum mellan orden, separerar utgivaren orden i den svenska översättningen. När Strindberg använder små grekiska bokstäver i textsammanhang där han enligt normalt språkbruk borde begagna stora bokstäver (i början av en mening, i början av ett namn etc.) använder utgivaren versaler i översättningen. Behandling av namn Strindbergs stavning av namn på historiska personer, vilka i övriga texter i nationalupplagan normaliseras efter Svensk Uppslagsbok och andra standardverk, återges onormaliserad i SV; stavningsvarianter som »Amon Hotep» (för Amenhotep) och »Pzbybyzchewski»/»Pzybyszewski»/»Przybyszewsky» (för Przybyszewski) bibehålls sålunda. (Även namn på historiska personer som ingår i Strindbergs verktitlar bibehålls onormaliserade i SV, t.ex. »Christina».) Stavningen av namn på mytologiska och bibliska figurer i dagboken normaliseras i SV på samma sätt som i andra texter i nationalupplagan; det gäller även ortnamn. Strindbergs stavning av ordet »hotell» varierar i dagboken. Ofta stavar han ordet på ett mer eller mindre franskt sätt (»hôtel» eller »hotel»). I flertalet fall har hans stavning av ordet i dagboken bibehållits i SV. Felskrivningar och språkliga inadvertenser i svensk text Det händer emellanåt att Strindberg gör sig skyldig till banala felskrivningar av svenska ord i dagboken, till exempel »abbervierat», »kopparött», »fioldutter», »kektografen», »velicoped», »Fordringägare», »synfoni», »katatstrof», »lungt», »självmordsmaien» (pag. 12, 81, 194, 200, 216, 234, 237, 254, 295, 297). Sådana felskrivna ord etableras orättade. Grammatikaliskt omöjliga konstruktioner och felaktiga språkliga syftningar förekommer sällan i dagbokstexten. Språkfel av detta slag korrigeras ej i den etablerade texten. Någon enstaka gång har Strindberg ändrat i texten på ett direkt meningsförstörande sätt: han gör till exempel ett – uppenbarligen förhastat – utbyte av ordet »samt» mot »varmt» i »skar jag mig på tre ställen som blödde starkt: ett finger på var hand; samt varmt i ansiktet!» (pag. 275 nedtill). Detta textställe lämnar utgivaren okommenterat i 14 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – etableringen. När Strindberg gör sig skyldig till en ologisk konstruktion som »Skulle det betyda, att jag uppfostrar barnet utan bara betalar [– – –]» (pag. 261) föranleder det inte heller någon markering i den etablerade texten. När Strindberg ger en felaktig korshänvisning till en sida eller ett datum i dagboken korrigeras däremot denna i SV inom en efterställd redaktionell hakparentes. När Strindberg underlåter att ändra från versal till gemen i ett inledande ord i en mening i samband med att han lägger till text i början av meningen korrigerar utgivaren till gemen i SV; på pag. 49 v. exempelvis ändrar Strindberg från »Kom ut» till »Jag Kom ut», vilket i SV har korrigerats till »Jag kom ut». Interpunktion (inklusive citationstecken och apostrofer) I följande fall har interpunktionen etablerats i SV enligt principer som avviker från dem som tillämpas för andra texter i nationalupplagan (jfr Samlade Verk del 1, ss. 296–299): Malplacerade interpunktionstecken etableras. När sluttecknet i en mening och det inledande eller avslutande citationstecknet i ett citat saknas suppleras inte tecknet ifråga (går det inte att avgöra till vilket ord ett ensamt citationstecken hör inne i löpande text etableras tecknet mitt emellan de två ord som står på ömse sidor om det (ex. »den höjd där Högbergen ’ börja» pag. 264 tredje stycket). Två citationstecken som trots att de kringgärdar samma citat har olika utseende harmoniseras inte (ex. »och’). I fyr- och femsiffriga tal följs originalets interpunktion oavsett om Strindberg har insatt komma eller punkt i siffergruppen eller inget tecken alls. Punkttecken i vedertagna förkortningar för väderstreck bibehålls (ex. »N.O.»). Apostrofer som står efter namnförkortningar ersätts inte av kolon (ex. »Fru G’s»). Dessutom kursiveras inte stora interpunktionstecken (utrops- och frågetecken samt kolon och semikolon) som står omedelbart efter kursiverad text, vilket sker i andra etableringar i nationalupplagan. När en svit av utrops- eller frågetecken har extra avstånd till framförvarande sluttecken i en mening i dagbokstexten bibehålls detta avstånd i undantagsfall. Strindberg insätter nästan alltid punkt efter årtal och paginasiffror överst på sidorna; ifråga om denna interpunktion följs originalet, saknas punkt i detta suppleras sålunda 15 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – inte tecknet (däremot har Strindbergs kolon efter paginasiffran på pag. 224 harmoniserats till punkt). Stundom placerar Strindberg ett ord eller tecken så nära efter ett interpunktionstecken att man kan dra slutsatsen att interpunktionstecknet ifråga är övergivet, dvs. formellt om också ej i praktiken överlagrat av det nya ordet eller tecknet; interpunktionstecken av detta slag har normalt varken etablerats eller markerats (ett exempel: på pag. 89 etableras »skuld [eller» i st. för »skuld. [eller»). Strykningar Dagboken innehåller relativt litet struken text. Text som Strindberg har strukit i dagboken etableras i SV under förutsättning att texten går att läsa med tillräcklig säkerhet. Eftersom det är svårt eller omöjligt att urskilja alla detaljer i de texter Strindberg strukit har utgivaren emellertid begränsade ambitioner vad gäller återgivningen av strykningarna. Strykningar av tecken som står ensamma etableras normalt inte. Struken text återges med olika tekniker beroende på vilken pennsort som har använts vid strykningen: Text struken med bläck återges överstruken med ett streck. Text struken med färgpenna återges överstruken med ett tjockare streck med 70 % svärta. Text som i originalet är överstruken med blyerts återges genombruten av punkter. Struken text som inte har gått att tolka med tillräcklig säkerhet har ej har etablerats; den markeras ibland inom redaktionell hakparentes (»oläsl str», »svårläst str» eller liknande). När Strindberg vid ett enstaka tillfälle har strukit en längre text med hjälp av ett diagonalt kritstreck (pag. 70–71) följs hans teknik i SV; i detta fall används ett tjockt diagonalt streck. En del av de strykningar Strindberg har gjort i efterhand har karaktären av censur. Ingrepp av detta slag kan Strindberg ha gjort vid flera tillfällen, t.ex. i samband med att han den 21 oktober 1907 sålde dagboken till Bonniers förlag med rätt till återköp. Strindberg återköpte dagboken den 1 februari 1908, som framgår av Strindbergs anteckning på det yttre konvolutet. 16 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – Den mest omfattande strykningen i dagboken har karaktär av självcensur och förekommer på pag. 205 v., där Strindberg med flödigt bläck eller tusch har dolt en lång text som beskriver hans fysiska samliv med Harriet Bosse. Under arbetet har expertis vid Statens Kriminaltekniska Laboratorium (SKL) anlitats, varvid en liten del av den överstrukna texten kunnat läsas (utlåtande 19/12 2001; se dok. nr 60:1). Med hjälp av digital bildbehandling på Strindbergsredaktionens har ytterligare en del av den strukna texten kunnat dechiffreras. De delar av texten på pag. 205 v. som har kunnat avläsas med tillräcklig säkerhet har etablerats (överstrukna med olika teknik). (Se avsnittet »Om strykningarna på pag. 205 v. i dagboken» i TK 59–60, s. 15.) En del av Strindbergs långa överrankningar (strykningar med roterande rörelser) har trotsat alla tolkningsförsök (t.ex. pag. 48 nedtill: »Så snart jag [oläsl str] tar i ockultism» etc. och pag. 122 [b] ovan: »bilägga gamla stridigheter. [Oläsl str]»). Överlagring och förtydligande av text Strindberg har ibland ersatt text med bläck utan att stryka den gamla texten. Han har i stället låtit den nya texten överlagra den gamla. Den överlagrade texten återges överstruken med ett streck inom redaktionell hakparentes varefter följer etablering av de ord Strindberg skrivit senare. Övergiven text av detta slag kan vara svår att urskilja i originalet; den etableras därför utan anspråk på fullständighet i SV. Överlagrade enstaka bokstäver och siffror eller överlagrade delar av ord och sifferuttryck etableras dock ej (när Strindberg ändrat datumangivelser har det ofta skett genom överlagring). På ett ställe har Strindberg först skrivit siffror med blyerts i en text som handlar om kemiska ämnen och därefter täckt dessa siffror med andra siffror som han skrivit med bläck (pag. 78); i detta fall har endast den nya texten etablerats. När Strindberg med bläck har förtydligat text som han skrivit tidigare med blyerts eller färgpenna etableras endast den nya texten med bläck; exempelvis »Ne fais plus cela» (titelbladet). Denna teknik med förtydligande med bläck använde Strindberg regelbundet i början av dagboken där han med bläck har fyllt i årtalet »1896» som han först har skrivit med rödpenna överst på flera sidor. Strindberg låter ibland centrerade avskiljningstecken som han övergivit stå kvar inne i ny text utan att stryka dem; dessa överlagrade tecken etableras inte i SV. 17 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – Understrykningar Understrykningar behandlas på olika sätt beroende på vilka skrivmedel Strindberg använt och hur dessa skrivmedel kombineras. Understrykningar av text skriven med samma skrivmedel återges med understrykning. Detta gäller både bläck och färgpenna (samt i princip även blyerts). Understrykningar med färgpenna och blyerts av text skriven med andra skrivmedel återges däremot normalt ej (understrykningar med färgpenna är vanliga, medan understrykningar med blyerts är ytterst sällsynta). När en understrykning av text med bläck är utförd med samma färgpenna som en tillagd text i närheten och det är uppenbart att understrykningen och den tillagda texten tillkommit i ett sammanhang och korresponderar innehållsligt med varandra, etableras emellertid understrykningen. När Strindberg strukit under bläcktext med blyerts samtidigt som han använt blyerts för ett tillägg markeras understrykningen med en rad punkter i stället för ett streck (detta sker en enda gång: (»Han W» pag. 295). Utgivaren har varit restriktiv när det gäller att etablera understrykningar som Strindberg har gjort i efterhand. Strindbergs efterhandsbearbetning av dagboken kan bäst studeras i faksimilen av handskriften. Parenteser, klamrar, våglinjer, streck och markörer med mera Runda parenteser och hakparenteser, klamrar, våglinjer, avskiljnings- och förbindelsestreck, samt markörer av olika slag behandlas i SV på olika sätt beroende på vilka skrivmedel Strindberg använt. Runda parenteser, hakparenteser, klammertecken och förbindelsestreck etableras alltid när de är gjorda med bläckpenna. När parenteser, klamrar, våglinjer, streck och markörer är gjorda med blyerts eller färgpenna återges de endast om de hör samman med text som Strindberg har skrivit med samma skrivmedel och som bör ha tillkommit vid samma tillfälle. Tecknen återges då antingen som bilder eller med grafiska hjälpmedel. Parentestecken som står ensamma, dvs. utan sitt naturliga kompletterande tecken, så att parentesen ifråga förefaller ofullbordad, kompletteras inte av ett andra tecken (detta gäller både runda parenteser och hakparenteser; ett överflödigt runt parentestecken på pag. 201 nedtill, före »Bladen torkas!», har dock utgått vid etableringen). 18 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – I eller vid vänstermarginalen har Strindberg med bläck mycket ofta infört lodräta våglinjer som brukar ange att viss tid har förflutit (vanligen mellan två datumangivelser). Sådana våglinjer återges alltid i SV, dock på ett standardiserat sätt. Några gånger förekommer lodräta våglinjer i dagboken vilka har en annan funktion; linjer av detta slag som kan uppfattas som avskiljningsstreck etableras ej i SV. Utgivaren tvingas här som i många andra fall när originalet är svårtolkat att göra individuella bedömningar. Avskiljningsstreck av varierande utseende, som Strindberg åstadkommit med bläck och som avgränsar eller håller samman olika textpartier (bl.a. blocknotiser), återges endast när det anses underlätta för läsaren. Strecken återges då antingen som bilder eller med grafiska hjälpmedel. (Den horisontella våglinje som återfinns på pag. 134 ovan återges i SV som bild eftersom dess funktion är oklar.) Korta, centrerade avskiljningsstreck av det slag Strindberg brukar använda i sina manuskript återges som vanligt i SV. Förbindelsestreck med bläck, inklusive varianter med »pilar», återges alltid, grafiskt eller som bilder. De markeringar (fyrkantiga ramar etc.) som Strindberg stundom har gjort med färgpenna runt datum- och årtalsangivelser återges inte. Det H-liknande tecken som Strindberg skrivit med färgpenna i vänstermarginalen på fyra ställen (pag. 279, 283, 284 och 291) och som rimligen står för »Harriet [Bosse]» etableras som bokstaven »H» i fet stil. De understrykningar som Strindberg har gjort med samma färgpenna inne i texten i närheten av det H-liknande tecknet och som kan antas korrespondera med detta markeras dock inte i SV (skälet är att understrykningarna i vissa fall är svåra att avgränsa från andra understrykningar). Specialtecken Strindberg använder i dagboken en hel repertoar av specialtecken: kryss och kors, lodräta enkel- och dubbelstreck, dubbelhakar, betoningstecken m.fl. När han har skrivit dessa med bläck återges de alltid i SV, dock på ett ibland förenklat och standardiserat sätt. Strindberg använder kryssmarkeringar på eller ovanför raden för att markera händelser eller upplevelser av erotiskt slag. Vanligen skriver Strindberg tre kryss 19 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – bredvid varandra, men det händer att han använder ett, två eller fyra kryss. Dessa »erotiska kryss» återges i SV med bokstaven » x » i något mindre grad. För att markera att en ny anteckning börjar eller för att separera en anteckning från en annan (ofta ett texttillägg) använder Strindberg ibland korta, lodräta enkel- och dubbelstreck med bläck. Direkt efter dessa tecken har han ibland två punkter eller två korta streck (som kan uppfattas som likhetstecken). I SV återges tecknen med » | » och » | | ». På pag. 3 har Strindberg i vänstermarginalen med bläck infört en lång lodrät linje och till vänster om detta ett »likhetstecken»; tecknet som uppenbarligen fungerar som en textmarkering (och har alltså en annan funktion än de tecken som beskrivits ovan) återges grafiskt i SV. Stundom insätter Strindberg med bläck en dubbelhake för att utmärka en skarv mellan två anteckningar eller för att ange att en ny anteckning börjar; dubbelhaken återges i SV med » [[ ». Stora dubbelhakar som spänner över två eller flera rader återges i stället som bild. Hakar med färgpenna/krita etableras endast när de samspelar med text som tillagts med samma skrivmedel. Några gånger har Strindberg med bläck i vänstermarginalen ritat en figur, med två horisontella streck korsade av två lodräta streck, som liknar det typografiska tecknet »#». Dess funktion är oklar; eventuellt fungerar det i dagboken endast som en textmarkering. Tecknet återges i SV som bild. Vid några tillfällen använder Strindberg speciella betoningstecken (»tălă ōm» pag. 59, »Garízĭm» pag. 94 etc.); dessa återges så troget som möjligt i SV oberoende av vilket skrivmedel Strindberg har använt (tecken som är gjorda med färgpenna etablerats med extra stor grad). I ett enstaka fall har ett särskilt svårtolkat tecken i dagboken återgivits som bild tillsammans med närmast föregående text (pag. 43 längst ned). Hänvisningstecken Strindberg hänvisar ofta med hjälp av en enkel repertoar av tecken till andra ställen i dagboken. Detta sammanhänger med att han i efterhand förser dagbokstexten med notiser som kräver hänvisningar. Ofta hänvisar sådana tecken till en anteckning som Strindberg har tillagt i vänstermarginalen eller längst nere på den aktuella sidan 20 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – alternativt till en anteckning eller ett tidningsklipp på motstående versosida. Det normala är att Strindberg har två hänvisningstecken som korresponderar med varandra. Hänvisningstecknens utseende i originalet växlar något, ibland är det fråga om enkla kryss, ibland om gaffelliknande tecken som påminner om den grekiska bokstaven ψ (psi). I SV ersätts samtliga dessa tecken, som i originalet oftast är försedda med en efterställd avgränsningslinje, av olika typer av asterisker. Dessa är om möjligt placerade på samma ställe i texten eller på sidan som sina motsvarigheter i originalmanuskriptet. Strindbergs hänvisningssystem i dagboken renodlas och förtydligas i etableringen i SV. Tecken som hänvisar till samma sida återges alltid med små asterisker. Tecken med bläck återges som asterisker i vanlig stil, tecken med färgpenna återges som något större asterisker i fet stil, och tecken med blyerts med en mörk fyrkant bakom: Bläck Färgpenna Blyerts * * * Tecken som hänvisar till annan sida återges med stora asterisker; de olika skrivmedlen markeras på samma sätt som beskrivits ovan: Bläck Färgpenna Blyerts * * * Om det förekommer två eller flera hänvisningar av samma slag på en och samma sida i dagboksoriginalet dubbleras eller flerdubblas asteriskerna i SV för att det skall gå lättare att skilja hänvisningarna från varandra (*, **, ***, osv.). Saknas ett korresponderande tecken där Strindbergs hänvisningssystem kan motivera ett sådant, insätts i undantagsfall ett sådant i förtydligande syfte. En del hänvisningstecken som står ensamma i originalmanuskriptet, dvs. utan ett korresponderande tecken, är svårbedömda. Ett par exempel på ensamma tecken – som eventuellt ej fungerar som hänvisningar utan som ett slags textmarkeringar – återfinns på pag. 207 (»Söndags.*») och pag. 259 (»Seger.*»). 21 
 
 
 
 
 – Dok. nr 60:2. Redigeringsprinciper för återgivningen av Ockulta Dagboken i Samlade Verk – Ibland använder Strindberg hänvisningstecknen på ett sätt som avviker från hans egen praxis. Tecken av detta slag kan fungera som fortsättningstecken, dvs. markera var dagbokstexten fortsätter på en annan sida (ex. pag. 22 v., 23 och 23 v.); tre tecken kan binda ihop olika textställen på en och samma sida (pag. 5); de korresponderande tecknen kan vara gjorda med olika skrivmedel (ex. rött bläck och färgpenna, pag. 37 ovan; i SV har båda dessa tecken behandlats som tecken med färgpenna); osv. Tecken som Strindberg har applicerat direkt på tidningsklipp och som samspelar med tecken på samma sida har inte ersatts med asterisker i SV; hans egna tecken på klippen samspelar i dessa fall med tecken som ersatts av asterisker i SV (ex. pag. 87 v.). Några gånger förbinder Strindberg textställen på flera sidor med varandra genom hänvisningstecken och referenser som inte beledsagas av hänvisningstecken. Ett exempel på detta förekommer på pag. 71, 90, 105, 110 och 115, där korshänvisningarna gäller likartade färger som han noterar vid flera tillfällen (dubbleringen av hänvisningstecknet på pag. 110 nertill är unik i dagboken; den bibehålls i SV). När Strindbergs korshänvisningar (med eller utan hänvisningstecken) är felaktiga, korrigeras de av utgivaren inom redaktionella hakparenteser. 22 
 
 
 
