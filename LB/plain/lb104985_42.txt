 
 
 
 
 
 
 
 
 
 
 
 
 
 
 
 
		ALBERT ENGSTRÖM	AUGUST STRINDBERG OCH JAG					 
 
		ALBERT ENGSTRÖM	AUGUST STRINDBERG	OCH JAG				STOCKHOLM – ALBERT BONNIERS FÖRLAG 
 
		De i detta arbete intagna breven	från August Strindberg till Albert Engström	publiceras med Strindbergsarkivets	medgivande.												STOCKHOLM	ALB. BONNIERS BOKTRYCKERI 1923 
 
 
 
		 
	 INTRODUKTION.	 
	 I Akademiska föreningen i Lund höll jag	 år 1919 ett föredrag om August Strindberg.	 Jag valde det ämnet därför att han bott i	 Lund under en kritisk period av sitt liv och	 städse talade om det lundensiska kamrat­	 skapet med stor sympati.	 Jag extemporerade mitt föredrag och var	 mycket olycklig i två minuter. Men sedan	 märkte jag att studenterna voro på min sida	 och jag började tala som en kamrat till kam­	 rater.	 Åtskilliga av mig högt uppskattade lunden­	 sare voro nog vänliga att be mig trycka	 föredraget, medan jag ännu hade de Strind­	 bergska originalbreven i behåll, antagligen	 därför att de ett par gånger råkat glida ned	 från katedern, vilket betraktades som slarv	 med dyrbarheter. Man trodde möjligen också	 
	 att jag ämnade glömma dem kvar på mitt	 hotell eller någon annanstans. Jag har alla	 kvar och har skrivit detta med stöd av dem	 och ett ännu icke senilt minne.	 
	 Albert Engström.			 
	 
	 
	 
	 
	 
	 
	 I Ästetiska föreningen i Uppsala talades	 något av åren 1890 eller 1891 man och man	 emellan om utgivandet av en publikation där	 föreningens skrivkunniga skulle få tillfälle	 att visa sina framfötter. Men skalderna voro	 tunnsådda i Uppsala på den tiden och skrevo	 efter recept – claris exemplis – och äste­	 terna för övrigt lågo väl i tentamen, vadan	 det såg mörkt ut vid tanken på den even­	 tuella skriftens tjocklek. Alltså beslöts, fort­	 farande man och man emellan, att skaffa	 bidrag av skalder, som redan lämnat uni­	 versitetet. Jag åtog mig att i detta ärende	 vända mig till August Strindberg, som för	 tillfället befann sig någonstans i Stockholms	 skärgård.	 Jag fick omgående svar, åtföljt av ett rätt	 gammalt nummer av en fransk tidning där	 en artikel av honom fanns införd. Han sade	 
	 sig icke kunna tillmötesgå vår önskan att få	 ett originalmanuskript, men han försäkrade	 att uppsatsen var okänd här hemma och att	 den med all säkerhet kunde duga för vårt	 ändamål. De för vilka jag visade brevet	 tyckte i likhet med mig att hans svar var för	 nonchalant, även om vi voro unga gent emot	 honom, och dessutom hade ett par av oss	 händelsevis läst ifrågavarande tidnings­	 nummer. Vi ansågo oss alltså åtskilligt föro­	 lämpade och jag återsände tidningen med	 några ord om vår besvikelse etc.	 Idén med den tillämnade publikationen	 rann emellertid ut i sanden, med all säkerhet	 till vår egen, förläggarens och allmän­	 hetens favör, och jag glömde så småningom	 hela saken tills jag år 1897 fick ett högst	 underbart brev från Strindberg, där han bad	 mig förlåta att han en gång förolämpat mig.	 Brevet var avsänt från Paris. Han skrev att	 han förberedde en resa hem och nu var	 sysselsatt bland annat med att göra upp alla	 mellanhavanden med personer som han på	 något sätt behövde be om tillgift. Jag svarade	 genast att om han menade det brev han för	 flera år sedan skickat mig som svar på en	 
	 kanske naiv anhållan om bidrag till ett arbete	 som sedermera aldrig utkom, så var det tro­	 ligen jag som formulerat min och kamrater­	 nas desillusion på opassande och kanske pojk­	 aktigt självsäkert sätt och således jag som	 förolämpat honom i mitt brev genom en ton	 som brast i vördnad för den äldre.	 Jag fick på brevkort svaret att vi måste	 träffas i Stockholm.	 Gemensamma bekanta hade gjort mig	 ganska väl underrättad om den andliga de­	 pression, under vilken Strindberg då led och	 med hans ekonomi var jag likaledes för­	 trogen på grund av åtskilliga tavelaffärer,	 som jag lyckats förmedla åt honom i Paris	 åren 1895 och 1896, dock utan att träffa	 honom personligen, vilket jag för övrigt	 aldrig försökte. Jag betraktade alltså hans	 brev endast som ett utslag av nervositet och	 förvånade mig att han över huvud taget kom	 ihåg Uppsalabagatellen.	 Första gången träffade jag honom år 1899	 i Furusund, där jag en kväll befann mig på	 genomresa till Finland. Han bodde där helt	 tillfälligt och hade som gäst Gustaf af	 Geijerstam, som sökte upp mig och ville	 
	 arrangera supé på tre man hand. Jag kunde	 emellertid icke lämna mitt sällskap, i vilket	 bland annat en kemist befann sig, varför	 det arrangerades långbord på restaurangen	 och alla kommo med. Efter supén, under	 vilken Strindberg och jag gjorde upp brev­	 historien till ömsesidig belåtenhet, blev det	 kaffe och punsch och inom kort blev kemisten	 i tagen och överföll Strindberg med en massa	 tillvitelser såväl för hans guldmakeri och	 övriga vetenskapliga funderingar som för	 hans litteratur. Ju ivrigare och påflugnare	 kemisten blev, desto lugnare blev Strindberg	 för att slutligen dra sig helt och hållet inom	 sitt skal. Det hela blev pinsamt och jag	 yrkade på uppbrott, fast Gustaf af Geijer­	 stam som älskade och samlade sensationer	 höll på helafton. Strindberg var av min åsikt	 och den segrade så småningom.	 Någon tid efteråt befann jag mig med min	 hustru och min kamrat Anders Forsberg på	 Operakällarens terrass en förmiddag efter	 frukosten, då jag till min stora förvåning	 bland de vid den timmen fåtaliga gästerna	 upptäckte Strindberg i sällskap med en för	 mig obekant herre, som talade oavbrutet och	 
	 alldeles upp i ansiktet på honom. Strindberg	 drog gång på gång sin stol tillbaka för att	 icke komma i kroppslig kontakt med prat­	 makaren. Den andre flyttade efter. Då de	 slutligen flyttat sig nästan hela bordet runt	 och jag såg att Strindberg led helvetiska kval	 fast hans naturliga välvilja och hövlighet	 gjorde det svårt för honom att reagera kraf­	 tigare, skrev jag på ett kort: ”Jag ser att du	 lider. Kom till mitt bord.”	 Han kom och hans tacksamhet var verk­	 ligen rörande. Hans sällskap, något slags	 litteratör eller vad han var, hade hemsökt	 Strindberg i hans bostad och tvungit honom	 att gå ut, han som avskydde stora restau­	 ranger och framför allt närgånget folk. Men	 denne hade haft något hos sig som gjorde	 att Strindberg mot sin vilja och liksom hyp­	 notiserad helt enkelt måste följa med.	 – Men nu är jag ju räddad och nu går	 vi till Hasselbacken, ty där finns ingen män­	 niska vid den här tiden. Och sedan äter vi	 på Anglais. Detta var en hemsk historia!	 Vi togo en droska till Hasselbacken.	 Strindberg var mycket nervös. Han berättade	 för min hustru att han nyss kommit från	 
	 skärgården och blivit serverad hundmat i en	 familj – surmjölk – är inte det hundmat?	 Han kände sig högst förfördelad och höll på	 att bryta ut vid tanken på den vidriga födan.	 – Men filbunke och honung anses ju av	 gammalt lugnande och bra för nerverna – – 
	 – Honung, ja, det kan jag gå med på,	 men surmjölk!!	 Hela hans själ reagerade.	 Efter middagen på Anglais demonstrerade	 han sitt ryktbara stigma. Han bar gråa	 handskar och lät den högra sitta på under	 det han åt. Det befanns vara ett till synes	 ganska oskyldigt eksem inne i handen. Han	 hade en fiende som tänkte ont om honom.	 Antagligen i Paris.	 – Och det där tänker du inbilla mig! for	 det ur mig. Och Anders Forsberg som själv	 var hypernervös – vilket som bekant några	 år senare resulterade i självmord, glodde på	 mig som om jag skulle ha gjort helgerån.	 Strindberg svarade helt lugnt att det var ett	 stigma.	 – Det där har du naturligtvis fått under	 dina kemiska experiment, så vida du inte	 rent av skämtar som den helige Fran­	 
	 ciskus med järnklorid eller järnoxid. Dom	 påstår ju att dina guldprov är bara järn­	 oxid.	 Och Strindberg genmälde helt fridsamt:	 – Det där förstår du inte. Mina prov är	 guld. Men om det där ska vi tala en annan	 gång – kom hem till mig nästa gång du	 kommer till stan!	 Det dröjde åtskilligt innan jag sökte upp	 honom igen. Men en dag låg på min redaktion	 ett kort där han bad mig komma till Banér­	 gatan 31, hans dåvarande bostad. Det var	 något av högsta vikt han ville tala om. Jag	 kom. Jag minns att hans förnämsta glädje­	 ämne i den lilla och kalla bostaden var en	 fotogenkamin, vilkens konstruktion han var	 mycket ivrig att förklara och berömma.	 Men nu hade han bett mig komma därför	 att han fått höra att jag hade en bror som	 var apotekare och verkligt intresserad av	 kemi. – Tror du att han skulle vilja göra	 en fullkomligt neutral analys av mina guld­	 prov? Jag säger neutral, ty han känner mig	 ju inte och kan således inte partout vilja göra	 dem till icke guld bara för att skada mig.	 Jag skulle vilja fortsätta med min kemi just	 
	 nu, men jag är fattig. Jag har inte ett prov­	 rör, inte en retort, inte en mortelstöt en gång.	 Men din bror har ju tillgång till sådant och	 han hjälper mig nog för din skull!	 Jag förde de båda kemisterna tillsammans.	 De arbetade en tid och min bror gjorde en	 analys, men resultatet blev som de förut	 gjorda: ett obevekligt icke guld! Vad det	 egentligen var, har jag glömt. Men många	 gånger efteråt, åratal efteråt till och med,	 kunde Strindberg med ett oefterhärmligt	 lustigt tonfall fråga: – Nå, hur mår guld­	 makarn, bror din?	 Åren 1901 och 1902 blev vårt umgänge	 mera regelbundet. Hans brev till mig såväl	 från dessa år som de föregående äro emeller­	 tid förkomna eller förstörda. Jag samlade	 icke brev på den tiden, ty jag hatade begrep­	 pet ”stora män” och talade med honom	 därom. Jag hade alltid betraktat de s. k. stora	 män jag träffat som helt vanliga människor	 med ett litet plus eller minus – det sista lika	 ofta – som skilde dem från hopen.	 – Du har rätt, sade Strindberg, och vet	 du definitionen på en stor man? Det är en	 vacker fasad med mest bakgårdar innanför!	 
	 Jag vet icke om denna definition är hans	 egen uppfinning eller om han läst den någon­	 stans, men den verkar äkta Strindbergsk.	 Glorifierandet av människor gillade han	 under inga omständigheter och ängsligt rädd	 var han för att själv bli föremål för blomster­	 kastning. Han kunde till och med gå långa	 vägar för att undvika en man som sagt	 honom en artighet, särskilt om han miss­	 tänkte ett uns av servilitet i densamma. Och	 ”tidens gudar” – dem hade han ju smädat	 och skulle fortsätta att smäda till sin död,	 under ofta, jag medger det, brutala och osym­	 patiska former. Ty hans hat var fullkomligt	 patologiskt och om en människa kom inom	 dess räckvidd, var det som om han spände	 sin fantasi till det yttersta för att göra anta­	 gonisten vedervärdig. Och många gånger	 var denne en högst anständig person. Men	 bakom varje hans handling vädrade Strind­	 berg alltid – utan undantag – perversitet.	 – Ser du då inte, sade han en gång om en	 person, som han vid en viss tidpunkt hatade	 – att han är pervers?! Han har ju en	 pygmés kropp, men en jättes händer och	 fötter, och så skriver han till på köpet om	 
	 kärlek! Är inte det perversitet! Han kunde	 skrika ut ordet, ögonen flammade och den	 berömda lejonmanen skakade han.	 Men det måste erkännas att han i nästa	 ögonblick gärna ordnade den framför spe­	 geln. Dess resning och skötsel var han verk­	 ligen mycket noga med och passerade mera	 sällan någon spegel utan att se efter om	 lockarna lågo rätt. En svaghet eller löjlighet	 om man så vill. Men erkännas bör att han	 i alla avseenden var mycket soignerad i allt	 som hör till den yttre anständigheten. Så	 klädde han sig städse, när hans ekonomi	 medgav det, ytterligt noga, men med gentle­	 mannens undvikande av överdrifter.	 Lika hänsynslöst som han hatade, lika	 exklusiv kunde han vara i sina sympatier,	 i synnerhet de litterära. Många av sina sam­	 tida gillade han ej, särskilt dem som hade	 någon folklig sträng på sina lyror. Han kal­	 lade Bellman kuplettsångare. Honom hade	 han för övrigt rivit ned redan i Nya riket.	 Han påstod med övertygelse att Sar Peladan,	 denne moderne mystiker i assyriskt skägg	 och teaterkostym, var samtidens förnämste	 författare, ty ingen hade trängt så djupt in	 
	 i erotikens och kvinnans väsen. (I roman­	 serien Décadence latine.) Då jag höll på	 att Strindbergs egen bok Hemsöborna var	 den bästa han skrivit både som helhet och	 sanning, blev han nästan rasande och bröt	 ut mot all ”bondrealism” både av sig själv	 och andra. Och karikatyrer såväl i ord som	 bild voro honom motbjudande, något som	 sedermera tog sig uttryck i Blå boken.	 
	 *	 
	 Våren år 1903 tillbragte jag i Grisslehamn	 ensam med mina barn och en barndomsvän	 som husföreståndarinna, emedan min hustru	 i Stockholm måste behandlas för svårartad	 reumatism. Som jag hörde att Strindberg	 just vid den tiden höll på att genomgå en	 allvarlig kris och jag inbillade mig att några	 dagar på landet skulle göra honom gott,	 sände jag honom en inbjudning att komma	 ut och vara min gäst så länge han behagade.	 Här fanns nämligen den absoluta friden,	 god mat saknades lika litet som tobak, fluida	 och böcker. Jag fick genast svar:	 
	 
	 Albert Engström	 
	 Detta kallar jag ockult, eller providentielt,	 ditt bref!	 Du måste ha hört, utan tråd; när jag för	 tre dagar sedan sade åt min närmaste an­	 höriga: jag längtar att få umgås med enkla	 menniskor som icke gå på programm...	 Ja, nu skall jag väl ta mig i håret och	 rycka upp mig med pålroten för att få se	 hafvet en gång till innan jag dör!	 ϑάλαττα	 alltså!	 Nu börjar jag mina forskningar rörande	 dina samfärdsmedel, och så får Du telefon!	 
	 Vännen	 
	 August Strindberg	 
	 D. 25 April 1903.	 
	 Jag skickade dagen efter hans påringning	 min bästa bondskjuts till stationen och han	 kom, glad, frisk, livlig, fick mitt arbetsrum	 med utsikt över Ålands hav och uppmaning	 att vara fullkomligt sig själv, bestämma mat-	 
	 och arbetstider, toddytimmen och behandla	 natten som dag om det passade honom. Den	 första natten och en god del av den	 nästa blevo verkligen behandlade som dagar.	 Strindberg sade efteråt till Tore Svennberg	 att vi hade pratat oavbrutet i 70 timmar	 och att jag dessutom hade försökt knäcka	 honom med visky – ”men Albert lyckades	 inte!” hade han tillagt triumferande. De där	 70 timmarna och knäckningsförsöket få stå	 för hans egen räkning, men vi höllo verk­	 ligen på tills vi somnade i var sin länstol.	 Det var mycket att reda ut, det finns mycket	 mellan himmel och jord, och vi höllo oss inte	 uteslutande på jorden.	 Med tanke på hans dödsfunderingar, av	 vilka jag icke hörde något i Grisslehamn,	 hade jag på hans nattduksbord lagt La Phi­	 losophie de la longévité av Jean Finot och	 den läste han verkligen. Han var personligen	 övertygad att människorna så småningom	 skola lära att förlänga sina liv mångdubbelt	 mot nu, så snart en massa rudimenter för­	 svunnit och vetenskapen särskilt genom mera	 utvecklade kommunikationer och geniala	 uppfinningar gjort alla verkligen onödiga	 
	 delar av kroppen rudimentära, dessa i sin	 ordning försvunnit och lämnat bara psyken	 med dess allra nödvändigaste fodral kvar.	 Då stå vi nära odödligheten. Ty det är intel­	 ligensen som skall göra oss till gudar!	 Men han tyckte att Finot inte såg tillräck­	 ligt långt. Efter ett par dar lade han boken	 på hyllan och kallade den idiotisk. Men i	 stället upptäckte han min dyrbara upplaga	 av Paracelsus, Strassburg 1616, och den dök	 han in i. Naturligtvis kände han till boken	 förut, men det är möjligt att han endast haft	 tillgång till den i något bibliotek. Nu ville jag	 skänka honom den och skrev en tillägnan i	 den. Men han glömde den och ville seder­	 mera ej ta emot den, då han ansåg den för	 dyrbar att skänkas bort. Jag är övertygad att	 denna bok stått för hans fantasi då han skrev	 de Blå böckerna. Sådana kapitel som De	 Generatione metallorum & mineralium, De	 Dœmoniacis & obressis, De homunculis &	 monstris, De fundamento Sapientiœ & Scien­	 tiarum, Liber de nymphis, sylphis, pygmœis	 et salamandris, Etliche Tractaten de Lapide	 Philosophico etc., måste ha passat honom just	 då. Men så snart han fick se min ”Gyldenne	 
	 Book”, där jag studentnaivt sökt travestera de	 gamla alkemisterna och astrologerna, för att	 inte tala om filosoferna, och hycklade en lär­	 dom av oändlig radie, slog han om och döpte	 mig, sedan han därtill på min bokhylla upp­	 täckt Alberti Magni De secretis mulierum,	 till Albertus Magnus därför att jag icke tog	 livet på allvar, vilket han misstänkte också	 ha varit fallet med den ryktbare greven av	 Bollstädt. Ty Strindberg hade en ofantlig	 beläsenhet och kunde utveckla en energi utan	 like då det gällde att övervinna svårigheter.	 Hans bekanta kinesiska studier vittna därom.	 Han läste latin mycket obehindrat. Ännu	 större kärlek hade han till grekiska. Han	 hittade i sin Homer och citerade med vacker	 skandering verser av åtskilliga andra gre­	 kiska klassiker. Oftast, då han meddelade sig	 med mig på brevkort, använde han grekiska	 bokstäver, ty han var övertygad om att man	 varken i posten eller Roslagen kunde tyda så­	 dana hieroglyfer. Men stundom skrev han	 med hebreiska typer, ty han hade av någon	 anledning fått klart för sig att jag kunde	 hebreiska och försäkrade Bonniers att jag i	 alla händelser var den ende i landet som	 
	 kunde skriva det ordentligt. Jag har verk­	 ligen sedan gammalt en stor faiblesse för	 språket som välljud och för dess typer som	 mystiskt linjesköna med en oändligt gammal	 kultur bakom, obevekliga i formen som Jahve	 själv till idén. Hebreiskan var Strindbergs	 lingua sancta och alla språks ursprung och	 rot.	 När vi kommo hem från våra promenader	 i Grisslehamns omnejd, ägnade vi oss ofta,	 sedan han funnit att Paracelsus ej kunde	 diskuteras med mig, den otrogne, åt Davids	 psalmer och Hiob, för vilken senare Strind­	 berg hade ett djupt intresse. Min hebreiska	 litteratur var beklagligt liten. Jag hade	 Hebreisk läsebok för begynnare, tryckt hos	 Palmblad i Uppsala år 1822, och min farfars,	 komministerns, svett och möda under läsan­	 det i Linköpings gymnasium och vid Uppsala	 universitet har gjort texten nött och papperet	 brunt. Men jag ägde dessutom Van der	 Hoogths vackra Biblia Hebraica, Christiani	 Stockii Clavis Linguœ Sanctœ och Christiani	 Reineccii Ianua Hebrœæ Linguœ Veteris	 Testamenti, båda 1700-talsböcker, men sväl­	 lande av en lärdom som senfödda forskare	 
	 äro tacksamma för. Min modernaste bok var	 Nylanders lärobok i hebreiska språket, Upp­	 sala 1887. Läsaren torde förstå att vårt	 material var rätt tunt. Strindberg kunde	 åtskilligt mer än jag, men jag hade av en	 händelse ett par månader förut råkat ta ner	 böckerna från min klassiska hylla och med	 stor möda översatt ett par psalmer, så att jag	 kunde läsa innantill med en viss blygsam	 schvung, vilket kom Strindberg att tro att	 mina kunskaper voro större än de verkligen	 voro. Men det var alltid lustigt att jaga efter	 härledningar och ordstammar – däri låg för	 övrigt hans största intresse.	 Hans humör var hela tiden ypperligt. Han	 kritiserade skämtsamt mitt bibliotek och kal­	 lade det hoprafsat av en vansinnig polyhistor,	 fast hans eget hade samma fel eller för­	 tjänster i ännu högre grad.	 Vi vegeterade och kritiserade, rökte och	 drucko grogg. Han drack grogg på sitt spe­	 ciella vis. Han ville om möjligt ha mycket	 små glas, hällde i en obetydlighet visky, fyllde	 med vichyvatten till brädden och tömde	 blandningen i ett drag. Sen kunde han dröja	 en halvtimme till nästa grogg. Han överdrev	 
	 aldrig i dryckjom, hans tal var vettigt, jag	 har aldrig hört en råhet eller en banalitet på	 hans tunga. Och ibland blixtrade det till –	 en idé föddes, ett infall kom strålande av	 genialitet.	 Vädret var stundom kallt och en dag måste	 Strindberg hos platsens gamle originelle	 handlande skaffa sig en vintermössa i stället	 för den eleganta Stockholmshatten. Han fick	 en ur ett gammalt lager från förra århund­	 radets början, en sådan där som man kunde	 dra ner till rockkragen och med hål för	 ögonen. När han reste, sade han: – Jag har	 ingen användning för den här mössan i	 Stockholm – den kan jag ju få lämna här?	 – och han slängde upp den på tamburhyllan.	 Min husföreståndarinna kom och bad mig	 att få den som ett minne. – Var så god, jag	 samlar inga fetischer.	 Men ett par dar efteråt kom jag av miss­	 tag att dra ner den från hyllan och provade	 den par curiosité. Jag blev nästan rädd. Jag	 tror att jag aldrig träffat på ett mindre	 huvud än Strindbergs. Det var helt enkelt	 abnormt litet. Det var naturligtvis därför	 han var så noga med lejonmanen. Hade han	 
	 klippt sitt hår kort, skulle han sett monstruös	 ut. Men när han badade, kom denna egen­	 domlighet fram. Han dök vanligen på hu­	 vudet och såg när han kom upp ut ungefär	 som en mindre vikarsäl. Han dröjde alltid	 länge i sin badhytt eller bakom sin badbuske.	 Och när han kom fram igen var håret väl	 torkat och ordnat som han ville ha det.	 När han varit en vecka hos mig, kom han	 ned en morgon till frukosten och sade:	 – Jag förstår inte hur du kan arbeta med	 den där raka horisonten framför ögonen	 jämt – jag skulle bli nervös.	 – Den kan vara nog så taggig ibland,	 men du har ju haft vackert väder hela tiden	 här, och när det är storm är ditt rum ovanligt	 kallt. Så du har just ingen anledning att	 beklaga dig. Hur är det med dig för resten –	 du ser inte ut som vanligt.	 – Jag får telefon i dag att min dotter	 är sjuk.	 – Nej, gosse, inga tokerier!	 Det hör till historien att Strindberg under	 sin vistelse hos mig icke tog emot vare sig	 telefonbud eller brev. De senare returnerades	 till Stockholm. Han hade begärt och fått	 
	 det strängaste inkognito. Skulle mot för­	 modan någon telefonera, skulle jag person­	 ligen ta emot telefonmeddelandet och låta	 det gå vidare endast om det var mycket	 viktigt. Ty han ville vara i fred à tout	 prix.	 Men på kvällen kom verkligen ett bud att	 hans dotter var sjuk. Jag skaffade skjuts	 och han reste till första tåget. Vi sutto uppe	 hela natten. Skjutsen kom. Han satte sig upp.	 – Och nu ska vi göra en institution till­	 sammans: att du äter middag hos mig var	 dag du är i stan.	 Bonden ryckte i tömmarna och Strindberg	 sträckte ut handen till avsked: – Men kom	 ihåg att den raka horisonten dag efter dag	 blir ett helvete. Adjö med dig!	 Den sommarn träffade jag honom troligen	 mycket litet ty en lustjakt hämtade mig och	 jag var mest på sjön. Men vid ett par till­	 fällen fick han böcker av mig. Han var alltid	 strängt sysselsatt och hans liv syntes trist.	 Jag ville ha honom till Lappland. Den tanken	 upptog honom någon tid, men så slängde han	 den och dök ned i tristesse, teaterfunderin­	 gar, diktande.	 
	 De enda som då umgingos med honom,	 fast med långa mellanrum, voro Richard	 Bergh och professor Carlheim-Gyllensköld.	 Jag träffade dem stundom och vår ömsesidiga	 fråga var: – Nå, har du träffat Strindberg?	 Vanligtvis blev svaret nej. – Ja, han är nere	 igen. Han tycker visst bäst om att få vara	 i fred.	 Vintern närmade sig. Aftonbladet för­	 beredde ett julnummer med en enquête i som	 skulle upptaga diverse människors åsikter om	 kvinnan som skapande konstnär – det var	 något i den stilen. Jag som aldrig brukar	 svara på enquêtefrågor kunde den gången	 inte neka mig nöjet. Jag kommer nu inte ihåg	 hur mina ord föllo, men summan av dem var	 att kvinnan inte har någon verklig aktning	 för konst, då en karl när som helst kan ta	 henne ifrån den. Hon lämpar sig uteslutande	 för erotik och barnalstring och arbeten som	 röra sig omkring släktets vilja och tvång att	 fortleva.	 När detta julnummer kommit i marknaden	 fick jag ett brev från Strindberg:	 
	 
	 Albert Engström!	 Bravo! Voilà un homme!	 På en mansålder (som egentligen skulle	 heta en kvinns do) har man icke vågat säga	 ett manligt ord i kvinns-frågan!	 Tillåt mig skaka din näfve och telepatiskt	 dricka en dubbelbägare med Dig. Vill Du ta	 en rigtig sådan, så har Du mig under tak­	 plåtarne på Karlavagnen no 40, 4 tr, såvida	 Du icke tröttnade på mig för evigt i Grissle­	 hamn.	 Mitt fjerrspråk lyder nummern 56.22.	 
	 Vännen Strix.	 D. 19e Dec 1903.	 
	 Strix var Strindbergs studentnamn och	 sedermera smeknamnet under hans Paristid.	 Det var Birger Mörner som valde det åt mig,	 då jag var i färd med att göra min tidning.	 Jag telefonerade en av dagarna före jul	 och åt middag hos Strindberg. Det blev en	 helafton med supé också, ty han hade gam­	 maldags sympatier och vanor. Det skulle	 vara ganska mycket småvarmt till smörgås­	 bordet, både till middagens och supéns. Vi	 
	 drucko Beaune, hans favoritvin, vilket han	 omväxlade med rhenskt – men det förma­	 nade han mig att alltid köpa hos Cederlund,	 ”den enda hederliga vinhandlare i landet”. Vi	 drucko punsch och dryftade litteratur, han	 berättade skolhistorier, han spelade Beet­	 hoven på sitt speciella sätt, i långsam takt	 och liksom sugande tonerna ur pianinot. Med	 sina glasögon på såg han ut som en gammal	 mahatma. Vi stavade hebreiska och drucko	 visky, han sjöng franska visor till en gammal	 gitarr och snart började det ljusna genom	 gardinerna. Då gingo vi ut i köket, plockade	 fram bröd, smör, kyckling och nubben och	 åto nattsexa på vedlåren – alldeles som i	 ungdomens vår. Och när jag gick min väg	 fick jag portnyckeln med, den jag naturligt­	 vis glömde i min ficka, tills jag fick en gre­	 kisk påminnelse om den.	 Följande år blev det många middagar hos	 Strindberg. Egendomligt nog blevo vi aldrig	 oense. Det kunde hända att han utan vidare	 kunde vägra ta emot sina bekanta, utan för­	 klaring och nästan brutalt. Och det fanns	 folk som han den tiden tog avstånd ifrån för	 livet genom att lägga på dörrens säkerhets­	 
	 kedja innan han öppnade och genom dörr­	 springan bad dem för alltid försvinna ur	 hans tillvaro. Jag besvärade honom emeller­	 tid sällan eller rättare sagt aldrig utan an­	 ledning. En gång hade en av Stockholms –	 eller kanske landsortens – dagliga tidningar	 en liten notis, där det högst indiskret stod	 att August Strindberg, vår störste författare,	 för tillfället befann sig i djup ekonomisk	 misär. Jag förstod inte, hur något sådant	 kunde skrivas, men tänkte att det låg realitet	 under och reste in till Stockholm för att	 genom mina förbindelser söka ordna hans	 affärer åtminstone för tillfället. Ty själv	 litade han på makterna för mycket för att	 ta initiativet. Hans åsikt var faktiskt, att då	 man arbetar så mycket man orkar, det hela	 bör ordna sig av sig självt.	 Jag kom störtande uppför hans trappor,	 gjorde de tre mystiska ringningarna och han	 öppnade.	 Jag visade honom notisen. Han log. –	 Det är tidningarnas vanliga överdrift och in­	 diskretion. Tack skall du ha emellertid för	 att du kom! Å nej – jag har det bra! Jag	 äger 30 kronor och det är ju pengar.	 
	 – Visserligen, men vet du var du skall	 få nästa 30 ifrån?	 – Nej, det vet jag inte, men hjälp kommer	 alltid, det är jag van vid. Tänk nu inte på	 mina pengar utan stanna och ät middag, så	 ska vi resonera!	 Jag stannade naturligtvis, ty det var ju	 för Strindbergs skull jag kommit till stan.	 Men jag kunde inte låta bli att bråka om	 hans pengar, utan sade efter en paus senare	 på kvällen: – Men säg mig, jag begriper inte	 att du inte äger mera pengar. Du har dock	 arbetat rätt intensivt på sista tiden, efter vad	 jag sett. Men du låter naturligtvis under­	 betala dig. Är det oförskämt att fråga, hur	 mycket du fick för de tre dikterna (eller två)	 i X-kalendern?	 – Jag fick jämnt det jag begärde –	 25 kronor.	 – Du är fnoskig – för dina bästa dikter!	 – Ja, de ä inte värda mera, kanske inte	 det på långt håll!	 – Vill du ge mig ett par sidor för mitt	 julnummer, så betalar jag dig det mesta jag	 har rättighet till – 150 kronor.	 
	 – Men jag har ingenting för din tidning	 – jag passar inte där.	 – Ge mig bara en liten dikt och jag har	 rättighet att betala dig 100 kronor.	 – Hör du, nu ska vi inte tala om affärer!	 Låt mig för guds skull slippa höra talas om	 sådant. Jag har 30 kronor och jag är en lyck­	 lig man.	 Strindberg var omöjlig den gången. Men	 vi slutade som vanligt natten med sexa på	 vedlåren i köket.	 Mitt under den improviserade måltiden	 ryckte vi båda till vid ljudet av något som	 påminde om en avlägsen explosion, ett dovt	 brakande som tycktes komma söderifrån.	 – Vad var det?	 – Det var en jordbävning, sade Strind­	 berg. Om du slår upp morgontidningarna	 när du vaknar i hotellet, skall du få se att	 jag har rätt. Den var för resten ovanligt	 svår för att vara här uppe.	 Jag höll emellertid på min explosionsteori,	 men efter några timmar skulle jag få erfara	 att han haft rätt.	 Vid avskedet sade han: – Nu ha vi i alla	 fall fått uppleva något tillsammans, något	 
	 mycket viktigare än en liten närgången och	 ohövlig tidningsnotis!	 Dagen därpå fick jag ett brev till hotellet:	 
	 Albertus Magnus!	 
	 Res icke från staden förrän Du råkat mig.	 Jag har en julskildring till numret.	 Vill Du råka Unga Sverge i morgon Lör­	 dag qväll, så är Du välkommen kl. 7.	 
	 Vänl.	 Strix.	 D: 22 Sept. 1905.	 
	 Jag kom. Det var något slags uppvaktning	 för Strindberg, av vilken anledning minns	 jag ej, eller om han inbjudit deltagarna. Men	 där funnos Hjalmar Söderberg, Henning	 Berger, Bo Bergman och Gustaf Janson.	 Möjligen har jag glömt någon.	 Det blev en högst pinsam historia. Alla	 dessa som voro mina jämnåriga fast äldre	 inom litteraturen än jag, voro så absolut	 justa och korrekta att Strindberg led döds­	 skuggans kval. Och på korrekthet hade jag	 för min personliga del aldrig tänkt under	 
	 mitt umgänge med honom. Nu reste de sig	 alla upp, så snart han reste sig och satte sig	 halvt motvilligt då han gjorde det. Och det	 var sådant han minst av allt älskade. Det	 hela verkade automatiskt och det blev ingen­	 ting heller av spiritualitet eller kamratskap	 eller förstående.	 Då jag dagen därpå åt middag hos Strind­	 berg, försäkrade han att situationen hade	 varit hemsk. – Inte var det väl deras mening	 från början att vara så där korrekta och inte	 är jag någon mästare vid vars fötter man	 sitter. Men nu är det gudskelov över. Och	 du reste dig och satte dig som en satans	 marionett också!	 – Ja, jag ville inte störa stämningen.	 Jag fick emellertid ett kapitel ur Svarta	 fanor – vilket för övrigt icke var ämnat	 till denna bok, som då förbereddes – för	 mitt julnummer. Året därpå fick jag ännu	 ett kapitel. Då hade hans hat och hans hämnd	 tagit fastare form. Jag hade gärna velat få	 ett annat bidrag som han hade på lager, men	 han skrev:	 
	 
	 Albert Engström,	 
	 Kapitlet är 33 sidor och således omöjligt,	 då det ej kan delas. Skrifva nytt kan jag	 icke, ty jag är inne i en lång berättelse som	 slukar allt!	 Alltså förfaller saken! Och jag är icke	 omistlig!	 Men Portnyckeln!	 vänl.	 August Strindberg.	 D. 26 e april 1906. Karlavägen 40.	 
	 Jag tog manuskriptet. Och hämtade det	 själv samtidigt som jag återlämnade en port­	 nyckel som legat i min överrock ett par	 månader. Men Strindberg blev inte rasande	 ändå. Han var full av godhet och överseende,	 medan han var sysselsatt med författandet	 av sin starkaste och hemskaste bok, där hatet	 glöder och där han vill döda.	 Och där han faktiskt dödade.	 Följande är nära nog mitt allvarligaste	 minne av honom. Jag fick nämligen Svarta	 fanor i manuskript till genomläsning. En	 dag efter en middag hos honom sade han	 
	 plötsligt efter en mycket allvarlig dispyt om	 huvudpersonerna i denna bok:	 – Jag har för resten skrivit om dem. Och	 nu vill jag att du, som tydligen är neutral,	 skall ta manuskriptet med dig hem till	 Grisslehamn och i lugn och ro läsa igenom	 det under 14 dar. Ta dig sedan en funderare	 och säg om jag skall låta trycka det eller inte!	 Jag svarade att det var högst obehagligt	 att ansvara för en dyrbarhet som inte var	 min egen. – Kan vi inte läsa igenom det	 tillsammans?	 – Nej, jag vill inte vara med.	 – Men tillåter du då att jag låter min	 publik där ute, min hustru och Kalle Anders­	 son, ta del av manuskriptet?	 – Naturligtvis.	 Jag tog hem boken. Att läsa Strindberg i	 manuskript var lika lätt som att läsa tryckta	 typer. Men det var verkligen en hemsk bok.	 Och nu vill jag fråga de skriftlärda och	 samlarna av Strindbergiana, om det icke är	 möjligt att det finns två inbundna manu­	 skript till Svarta fanor. Ty det jag fick var	 faktiskt omöjligt att trycka. När boken änt­	 ligen kom ut, kände jag inte igen den. Jag	 
	 skrev till Strindberg att boken kunde tryckas	 endast efter en grundlig revidering och	 otaliga strykningar. Men tryckas skulle den.	 Under min läsning telefonerade han och	 skrev flera gånger, alltid på brevkort, så här:	 
	 ακτα μανυσκριπτετ!	 αυγυστ στρινδβεργ	 eller	 αἰεὶ δὲ μαλακοῖσι και ἁιμυλίοισί λόγοισιν.	 Συαρτα Φανωρ ἁλλώ!	 αυγυστ Στρίντδβεργ.	 
	 Jag reste själv in med manuskriptet och	 sade att det var bäst att han tog hand om	 det själv. Men det måste bli en bok i en eller	 annan form. Det blev ju en bok, men ännu	 en gång: han måste ha skrivit om den.	 Vi lämnade ämnet.	 Kort därefter kom Georg Brandes hit. Jag	 fick ögonblickligen brev:	 
	 Albertus Magnus,	 Emellertid – trots – Vi Svenskar Svenar	 skickade våra målare och musikanter till	 Kbhvn! De blefvo mottagna som vänner.	 Bon!	 
	 Nu skicka de oss – en recensent!	 En kolportör, som skall lära oss huru hel­	 vetes obegripligt (!) stor Norsken Ibsen är,	 och, wie dummen die Dummen Schweden äro	 som icke begripa den dumma lusen Ibsen.	 Was thun, Donner Wetter? Du älskade	 icke Holger Danskes hitkomst, men hvad då	 om Georg – icke-Danske?	 En skald, for Sadan, men icke en recen­	 sent! Usch!	 Jag har köpt din ”Bok!	 Tja! – Till nästa gång!	 Din	 August Strindberg.	 D. 10. Febr. 1906.	 
	 Den gång han skrev detta hade han inte	 sin beau jour. –	 Barfotadansösen Isadora Duncan kom till	 Stockholm för att förtjusa oss med sina	 åldrande lemmars fägring och sitt för­	 stående av en massa musik. Hon åtföljdes	 på sitt triumftåg genom världen av Edvard	 Gordon Craig, Ellen Terrys son, den ut­	 märkte konstnären och en bland skaparna	 av det moderna teatersceneriet, författaren	 
	 till The Art of Theatre, sedermera utgivare	 av The Mask m. m. Han var visserligen	 mycket långhårig men ändå konstnär och	 skald om man vill.	 En dag fick jag besök av mr Craig. Han	 sade sig ha sökt Strindberg under en veckas	 tid dagligen, men icke blivit mottagen. Nu	 hade han fått höra att jag var den ende som	 möjligen kunde förmedla ett sammanträf­	 fande. – Jag och Duncan, sade han, ha rest	 hit uteslutande för att få träffa Strindberg,	 men han tycks vara omöjlig. Vi ämna stanna	 här ända tills han tar emot. Vi begära bara	 fem minuter. – Jag lovade försöka och gick	 till Strindberg.	 – Nej! svarade han. Jag ämnar inte	 utsätta mig för några förförelseförsök av	 den där.	 – Är du rädd att falla?	 – Nej! Men har hon inte försökt förföra	 dig?	 – Nej! svarade jag med samma efter­	 tryck. Och jag tycker verkligen att det är	 synd att paret inte får träffa dig bara en liten	 stund, då det rest hit uteslutande för din	 skull.	 
	 – Har du sett henne dansa?	 – Nej, jag går ju aldrig på teatern.	 – Nå, hur kan du då vilja att jag skall	 ta emot dem. Jag talar dålig engelska och	 det blir intet utbyte.	 – Men Craig vill göra moderna deko­	 rationer till dina dramer.	 – Nej! Jag tar inte emot.	 – Men kan du inte gå fem minuter och	 se på hennes dans från en griljerad loge –	 ”and look at her with a mans eye”, som hon	 sa till mig.	 – Där ser du! Det är ju nästan våldtäkt,	 lustmord, allt! Nej!	 Duncan-Craig stannade i Stockholm ännu	 ett par veckor och lade ut snaror för Strind­	 berg, men han var den ståndaktige. Jag tror	 till och med att han icke vågade sig utom	 dörren under hela den tid de stannade i	 Stockholm. Jag fick valla dem den tid jag	 hade övrig, åtminstone honom, ty hon var i	 någon månad och var ofta opasslig. Strind­	 berg hade måhända rätt i att vägra audiens,	 men jag tyckte att han utvecklade en grymhet	 som var emot hans verkliga natur. Det var	 den enda gång jag försökte pracka på honom	 
	 någon främling. Sedermera gav jag honom	 på uppdrag av Craig dennes böcker och en	 portfölj träsnitt, förslag till Shakespeare­	 dekorationer. Han blev förtjust och bad mig	 hälsa givaren. Han kunde icke tacka honom	 själv, ty han hade sett honom vakta utanför	 bostaden – ”och han hade långt hår och	 ulster som en teaterbov”. Nej, det gick icke.	 
	 *	 
	 Över 1,000 tavlor sade Strindberg sig ha	 målat. Jag måste erkänna att jag tyckte	 mycket om åtskilliga. Han målade uteslu­	 tande landskap och hade en förmåga att hålla	 ihop färgen på ett förnämt och diskret sätt.	 Hans tavlor voro mest lyriska – ty lyrik	 skall icke förstås, den skall kännas bara, och	 det är kanske icke bara, det ! Ett motiv, som	 ofta kom igen, var en glänta i en lövskog.	 Åtminstone kunde det ha betytt något sådant.	 Men landskapet var franskt, färgen var	 fransk. Jag tror att han försett sig litet på	 Corot. Ett annat motiv var en våg, ofta med	 en ruskprick mitt i en våg som rullade fram	 svart och obeveklig som ett tragiskt öde.	 
	 *	 
	 
	 På senare år sysslade vi mest med språk	 tillsammans. Men jag måste mycket ofta	 reagera. Han slängde fram en paradox och	 jag lyckades ganska ofta bevisa att den icke	 endast saknade genialitet – den var resul­	 tatet av slarv och lättsinne. Han blev aldrig	 ursinnig, ty den saken hade vi rett upp från	 början. Jag hade t. ex. i min ungdom läst	 finska ett par år och kände till språket något	 så när, åtminstone teoretiskt. Då han höll på	 med sina språkfantasier i Blå böckerna	 skickade han till mig några korrekturark och	 ville att jag skulle se igenom dem. Jag fann	 ögonblickligen ett par förskräckliga fel som	 skulle ha gjort en språkstudent omöjlig för	 all framtid. Olyckan var emellertid att jag	 var i München då han skickade korrekturet	 till Grisslehamn och att han fick min rättelse	 först då boken kommit ut.	 Han skriver om finska, ungerska – mand­	 schuriska – japanska och säger (för att	 visa ljudlikheten mellan svenska och finska):	 – Är du hemma i morgon?	 Översättning:	 – Oletko kotona huomenna (hemma).	 Nu betyder huomenna trots ljudlikheten	 
	 icke hemma utan i morgon. Hemma är	 kotona.	 – En mene ＝ nej. På grekiska ou mén.	 – Detta är rena vansinnet. Mene har inte	 ett dugg med begreppet negation att göra.	 Men när jag påpekade felen, log han bara:	 – Vad spelar det för roll, ett litet misstag	 då och då, när jag har rätt i huvudsak?	 – Men när du börjar citera dina 75 neger­	 språkgrammatiker på samma sätt, vad skall	 vetenskapen tro och tänka?	 – Vetenskapen nu för tiden är humbug.	 Den tänker inte. Den bara reagerar.	 Han hade någon dag förut visat mig en	 kollektion små läroböcker i diverse neger­	 språk. Jag tror verkligen att de gingo upp	 till åtminstone 75.	 – Och vidare har du glömt att det finns	 låneord mellan svenska och finska. Tag	 åtminstone bort den där artikeln ur nästa	 upplaga!	 – Nej! Jag har gjort en gest, om också	 lederna i armen som gjort den, inte stå emot	 dina knytnävslag!	 Allt fick stå kvar utan rättning i andra	 upplagan.	 
	 Med anknytning till Strindbergs religiösa	 funderingar kommo vi en gång att tala om	 underverk och jag beklagade att jag icke	 upplevat något sådant, för så vitt icke allt	 som händer är underverk. Man kan ju be­	 trakta företeelserna ur den synvinkeln också.	 Men Strindberg upplevde dagligen under­	 verk.	 – Menar du verkligen att du dagligen	 upplever något som man populärt kan kalla	 underverk, saker som icke kunna förklaras	 med hjälp av vanligt bondförstånd? Något	 à la bröllopet i Kana till exempel?	 – Ja! och han slog handen i en väldig	 hög manuskript på skrivbordet. Här har jag	 min ockulta dagbok. När den kommer ut	 en gång, skall du få se!	 – Nå, men berätta då om något under­	 verk. Det är ju bara att ta ur packen.	 – Gärna! och han tog på måfå ett blad.	 Till exempel det här med byxorna! Det är	 mycket egendomligt.	 Och han berättade att han för några dagar	 sedan behövde gå till Bonnier, sin förläggare,	 i något angeläget ärende. Som vanligt började	 han arbeta omedelbart efter morgonprome­	 
	 naden, men arbetet gick dåligt emedan han	 icke kunde frigöra sig från världsliga tankar.	 Han hade nämligen endast två par byxor	 som kunde användas, ett par nytt och ut­	 märkt, det andra icke så bra, men passabelt.	 Nu svävade hans tankar oavlåtligt mellan	 arbetet och byxorna, ty regnet stod som	 spön i backen och gatorna voro ohyggligt	 smutsiga. Skulle han ta det bästa eller det	 sämre paret? Han beslöt sig slutligen för det	 bättre, klädde sig och gick. Efter uträttat	 ärende gick han hem för att återta arbetet.	 Byxorna, hans fina byxor, voro naturligtvis	 våta och nedstänkta. Han bytte plagg och	 hängde upp de smutsiga på en krok vid sals­	 dörren. Men arbetet gick fortfarande dåligt	 emedan han icke kunde låta bli att tänka:	 Så idiotiskt det i alla fall var att ta de	 bästa byxorna i det här vädret. Nu måste de	 skickas till skräddaren! Och under arbetets	 fortgång måste han då och då ge byxorna	 en blick och ägna en tanke åt sin dumhet.	 Men plötsligt, då han förstrött tittade åt	 byxhållet, måste han springa upp och fram	 till dem. Där hängde de ju nypressade och	 fina som om de aldrig använts.	 
	 – Och det där tänkte du skulle gå i mig,	 en gammal man! sade jag nästan ond. Om	 det åtminstone hade synts en glimt av en	 spjuver i hans vänstra ögonvrå! Jag önskade	 för hans egen skull att han velat driva med	 mig.	 – Hör du, käre August Strindberg, så	 där enkla underverk imponera inte alls på	 mig. Naturligtvis hade din gamla hyggliga	 hushållerska helt fridfullt och tyst som hon	 brukar röra sig gått in och hämtat dina	 byxor, torkat, borstat och pressat dem för	 att bespara dig en utgift hos skräddarn. Ty	 du vill väl inte påstå att makterna gjort det?	 Strindberg skakade sorgset på huvudet.	 – Du är omöjlig. Du är bara realist och där­	 för händer dig heller ingenting!	 – Jag skulle råda dig att inte låta trycka	 den där ockulta dagboken, om du inte sätter	 mera stil på dina underverk.	 – Den skall inte tryckas förrän tiden	 varder fullbordad.	 – Hoppas det dröjer mycket länge!	 Jag hade nyligen varit i Tromsö och där	 köpt en massa stenbitskinn, vilka bli mycket	 förnämliga som bokband. Jag lät binda in	 
	 en stor bok med utmärkt papper i och	 skickade den till Strindberg med uppmaning	 att använda den som manuskriptpapper för	 nästa bok. Ty han skrev ganska ofta i in­	 bundna manuskriptböcker, vilka hans vackra	 handstil och ordentliga behandling av sidorna	 gjorde till verklig njutning för ögat. Som	 svar fick jag ett färgljustryck med några	 tusenskönor och några rader:	 
	 Kära Du, det var en grann present, din	 Hvita Bok! Tack! Men hvad skall jag skrifva	 i den? Oskrifvet är vackrast! Om jag visste	 mig lefva 10 år till, skulle den få bli min	 ockulta Dagbok! Men man kan aldrig veta!	 Härmed små blommor till din Tistelö! Ett	 vår-tecken!	 Sg.	 
	 I vanliga fall brukade han kalla Grissle­	 hamn mitt privathelvete, alltid med tanke på	 den raka horisonten.	 
	 *	 
	 Min skepsis beträffande hans ockulta er­	 farenheter gjorde emellertid att han seder­	 
	 mera vägrade att lämna bidrag till Strix.	 En gång då jag visste honom vara i stort	 behov av pengar bad jag min redaktion	 beställa något av honom för mitt julnummer.	 Några dagar efteråt fick jag ett kort:	 
	 שׂטריקז	 Har redan svarat Red. att jag icke kan,	 och ”det förstår Albert.”	 Vänl.	 Sg.	 17e Nov. 1910 (Napoleon-dagen)	 
	 Då jag sedermera frågade honom, varför	 han inte kunde, blev hans svar att vi diver­	 gerade för mycket i vissa för honom viktiga	 avseenden.	 En dag i januari 1910 mötte jag Anders	 Zorn på Drottninggatan. Han ville ha mig	 med till middag, men som jag i samma ärende	 just var på väg till Strindberg, som inbjudit	 mig på en s. k. tumishippa, måste jag svara	 nej.	 – Men kan du inte laga att jag får	 komma med till honom? Det skulle vara	 intressant.	 
	 Jag gick in i närmaste cigarrbutik och tele­	 fonerade att Anders var i stan och gärna	 ville deltaga i vår oskyldiga privatorgie.	 – Är han musikalisk? frågade Strind­	 berg.	 – Mycket! svarade jag.	 – Tror du han tycker om Beethoven?	 – Det antar jag.	 – Nå, då passar det utmärkt, men då	 skjuta vi upp middagen en halvtimme. Jag	 telefonerar efter min bror Axel. Han skall	 spela Beethoven för oss. Och på samma gång	 får jag be Zorn om förlåtelse för en sak.	 Jag fick en tavla av honom för en tid sedan	 och den har jag måst sälja, ty jag behövde	 mynt – tror du att han förstår sådana trans­	 aktioner?	 – Naturligtvis! Om Zorn skänker något	 så har det alltid värde, och det vet han.	 Annars skulle han icke skänka något.	 – Bon! Välkomna!	 Strindberg och Zorn hade egendomligt nog	 aldrig träffat varandra och båda voro säker­	 ligen lika nyfikna.	 Strindberg hade använt halvtimmen ut­	 märkt. Han hade förvandlat det vanliga	 
	 enkla bordet med två kuvert till en festlig	 taffel. Han var mästare i att göra sådant.	 Färgerna voro bländvitt och svagt guld.	 Silvret blänkte som i en monter och guldgult	 vin lyste i karafferna. När vi kommo tog han	 mig avsides och frågade vilket vin Zorn	 drack.	 – Hos dig dricker han naturligtvis ditt	 bästa – eljest är hans vin champagne.	 Med vin menar Zorn uteslutande cham­	 pagne.	 – Jag har lyckligtvis två flaskor, men de	 äro fula i färg på bordet, vi ta fram dem,	 när vi hunnit bli glada, alltså efter middagen.	 Redan i tamburen hade Strindberg och	 Zorn blivit bröder. Middagen blev glad. Det	 är svårt att tänka sig en angenämare värd	 än Strindberg. Det blev en orgie av skratt	 och skoj, gamla vänners andar frambesvuros,	 galna historier från Montmartre, Gréz,	 Spanien, Italien korsade varandra över	 bordet, tills slutligen då champagnen kom	 fram, Strindberg viskade i mitt öra: – Tror	 du, att det passar med Beethoven just nu?	 – Jag vet inte, men jag antar det.	 Och bror Axel satte sig vid pianot. Han	 
	 var som bekant verklig virtuos och Beet­	 hovenspecialist. På Augusts begäran började	 han med 19:e symfonien.	 Vi sögo andaktsfullt på våra cigarrer och	 läto tonvågorna smeka våra öron. För	 Strindberg var Beethoven sakrosankt. Och	 då Anders Zorn plötsligt riktade en fråga	 till honom om någon sak som hänt för mycket	 länge sedan, en lustig bagatell som Strind­	 berg borde minnas, ryckte denne bara till och	 svarade icke. Han tycktes fascinerad av	 musiken. Varpå Anders vände sig till mig	 och föreslog lunch på Operakällaren dagen	 därpå. Jag markerade ävenledes tystnad.	 Zorn smuttade på sitt glas och rökte sin	 Sultan tydligen undrande om han var bjuden	 på konsert, vilket icke ingått i hans pro­	 gram.	 – Hör du, sade Strindberg sakta till mig,	 ty vi sutto bredvid varandra, det här tycks	 inte passa Zorn riktigt. Ska vi kanske ge	 honom något mera lantligt? Ska vi ge honom	 lite Brahms?	 – Jag tror att några dalmelodier skulle	 vara i hans stil just nu. Men dem borde han	 få gnola fram själv på sitt verkligen ut­	 
	 märkta sätt. Han är säkert inte inställd för	 musik i dag.	 Och det var han inte. Han ville hellre prata	 kamratskap. Och när Axel slutat symfonien	 var också den allvarliga musiken slut för	 återstoden av kvällen.	 Strindberg och Zorn talade om den sålda	 tavlan.	 – Jag uppfattade din gåva så, att den	 skulle användas vid behov och det var väl	 också din mening, då du skickade den just	 vid den tidpunkten? sade Strindberg.	 – Det var alldeles vad jag menade, sade	 Zorn. Men du sålde den naturligtvis för	 billigt!	 Vilket Strindberg mycket riktigt hade	 gjort.	 Kvällen slutade med några dalmelodier.	 Och Strindberg var glad som en pojke. Han	 följde oss ut i förstun skrattande och pra­	 tande. Och Zorn skulle etsa hans porträtt	 någon av de närmaste dagarna.	 Det var sista gången jag såg Strindberg	 verkligt glad.	 Så småningom drunknade han mer och	 mer i den sinnesförfattning som tar sig	 
	 uttryck i de Blå böckerna. Han läste kemi	 och grävde i språkvetenskap, men numera	 alltid på de gränsområden där vetenskap och	 filosofi tangera varandra. Jag sände honom	 alla böcker jag kunde komma över, som på	 något sätt rörde hans arbete. Jag trodde	 mig ha gjort ett fynd, då jag sökte sätta	 honom i korrespondens med svensk-finnen	 dr Gustaf Mattsson, en kemist av facket,	 ovanligt begåvad och intresserad just för de	 Strindbergska gränsområdena och tillräck­	 ligt mycket fantasimänniska för att kunna	 följa en alkemistskald i hans djupaste stört­	 dykningar. Dr Mattsson skrev ända till sin	 död i den finska tidningen Argus. Det var	 där han på ett utmärkt sätt försökte hålla	 sina läsare au niveau med vetenskapens land­	 vinningar. Han var en mästare i populari­	 seringens konst.	 Men det blev allt mera tydligt att Strind­	 berg ville helt ensam söka sig väg till det	 dunkla målet. När jag en längre tid syste­	 matiskt skickat honom allt vad jag kunde	 uppbringa av Mattssons arbeten, och hälsade	 på honom en dag, sade han, pekande på en	 packe skrifter: – Här har jag allt du skickat	 
	 mig av den där Mattsson. Jag har inte läst	 en rad!	 – Men kan du inte läsa åtminstone om	 selen, metallen som skall komma de döva att	 höra och de blinda att se?	 – Jag läser inte, jag studerar, jag är	 student.	 Ja, vad skall man svara på sådant?	 Allt mer fördjupade han sig i Swedenborg.	 Men då jag icke kunde begripa dennes bland­	 ning av ödmjukhet, den jag aldrig trott på,	 och hat, som jag alltid ansett osympatiskt,	 vetenskaplighet, som jag alltid hållit högt,	 och hans paranoiska stolleri, vilket jag helst	 vill betrakta som simulerat (för hans egen	 skull), försökte jag som alltid förut att	 skämta bort Strindbergs osunda fantasier i	 den vägen. Han måste på något sätt ha varit	 besläktad med Swedenborg, ty de människor	 han hatade ville han gärna skicka ner i ett	 exkrementhelvete av samma kvalitet som det	 Swedenborgska och hans tal om Dyngherren	 upprepades pinsamt ofta.	 Jag frågade honom en gång: – Är du	 verkligt religiös? Du framhåller ofta din	 religiositet.	 
	 Svar: – Jag är religiös. Det är sorgligt	 att du inte har förstått det efter så många år.	 – Men tror du på Gud och djävulen? Du	 ser nästan ut som om du skulle tro på fan	 mer än på Gud.	 – Jag tror på det goda och det onda full­	 komligt lika mycket. Det finns samma kvan­	 titet av båda delarna i oss alla.	 – Varför arbetar du då? För mig skulle	 ett arbete under sådana förutsättningar	 verka lönlöst. Varför vill du göra guld? Var­	 för vill du placera språkens rot och upphov	 just i hebreiskan? Varför stänger du in dig	 och umgås inte med vänner?	 – Därför att jag ännu inte blivit tillräck­	 ligt ödmjuk!	 – Men tror du då att det är meningen	 med oss att vi ska vara ödmjuka? Vi ä väl	 inga livegna heller?	 – Det är just det vi äro. Och för resten	 har jag inga vänner. Jag är äldre än alla	 kamraterna. De ha dött, de flesta. Jag är	 Anacreon Monachus.	 – Du behöver frisk luft! Följ mig till	 Lappland i vår! Du har aldrig skrivit om	 Lappland.	 
	 – Linné har skrivit om det! Jag kan inte	 göra bättre.	 Jag tror att jag nästan rekonstruerat vårt	 samtal. Därför att jag kände verklig sorg	 över Strindbergs dåvarande själstillstånd.	 Men hela tiden korresponderade vi. Hans	 brev bestodo mest av tacksamhetsskrivelser	 på grund av de boksändningar jag överhopat	 honom med. Jag sände honom gamla böcker,	 små avhandlingar, tidningsuppsatser, som	 berörde hans studier om språkets ursprung.	 Jag skrev till honom att jag trodde, att alla	 språk på jorden äro besläktade och att alla	 språk på alla något så när kallnade planeter	 äro av samma stam och att i planeternas glö­	 dande konsistens ligger språket in nuce,	 samma tråkiga språk, samma kärlek, samma	 äktenskapsbrott. Kanske finnas mera raffi­	 nerade former några ljusår längre bort än	 Vintergatan.	 Kanske finnas mina brev kvar i hans efter­	 lämnade brevsamling! Kanske inte. Ty då	 han en gång frågade mig om jag hade ett	 visst brev från honom kvar, svarade jag att	 jag icke samlade brev, utom då brevet var	 
	 så kuriöst eller så vackert, att jag måste be­	 vara det. Jag samlar icke fetischer.	 – Jag har förstört några av dina brev,	 men inte alla, sade han.	 – Och jag har gömt några brev som	 belysa din karaktär. Men de flesta har jag	 förstört.	 Under hans sista år skickade jag honom	 – utom alkemistisk litteratur – allt som	 hade att göra med språkets ursprung och	 primitiva historia. Jag reste under dessa år	 ganska mycket och min första tanke vid varje	 kulturstation var att sända Strindberg något	 för hans ängsligt sökande psyke. Jag dök in	 i antikvariat och lyckades stundom förvärva	 mig någon gammal boktoks fullständiga	 sympati. Oftast kände vederbörande till	 August Strindbergs namn, men de kände	 honom uteslutande som en revolutionär, en	 hädare, som var en fara för fosterlandet.	 Jag övertygade dem om att faran från hans	 sida var ytterligt minimal.	 Jag tror i varje fall att jag lyckades skaffa	 honom åtskilligt gott material för den stora	 bok han då höll på med.	 Men hela tiden skötte vi vår hebreiska,	 
	 lingua sancta, alla språks upphov och rot.	 Det roar mig att här återge ett av Strind­	 bergs brev från den tiden, resultatet av ett	 långt gräl om språkets och skriftens upp­	 komst:	 
	 Albert Engström.	 Tack för Winslow! Den var bra! Men	 Molitor (en Hebraist Cabbalist) har fram­	 ställt hebreiska bokstäfverna såsom afbil­	 dande ljuden, och vid pröfning visar sig detta	 vara så.	 Om Du uttalar Aleph så gör mundelarne	 en uppritning af א	 I ר Resch ser Du tungan dallra, o. s. v.	 Eget är att i Anatomien, der H och Ch	 äro ”afbildade” ljudspringan är stängd vid	 Ch men öppen vid H!	 Jfr ה (H) och ח (Ch).	 I פּ syns ju läpparne, när P säges ּ (mun­	 nen); tas den bort synes bara B פ.	 
	 
	 *	 
	 Sedan min sista bok har jag läst att Elias	 Levita, Luthers lärare i Hebreiskan för­	 
	 kastade punkteringen såsom idiotisk. Han	 blef derföre boycottad af Rabbinerna.	 Nu har jag äfven märkt att vokalerna	 (Matres └) sjelfva räcka till att vokalisera	 med, och troligen gifvit oss uppslaget till	 å ä o. fl. Se här!	 א = a; אּ = ä (Sere sitter bara ofvanför)	 ׄׄׄא = å (se nu hur cholem ∸ punkten blir	 en ° ovanför a = å).	 Att Bith = פיח uttalas 1o Bejth är väl	 som i Engelskan I = Ej . 2o som Beth.	 Men vidare ∸ (cholem) som blef ° öfver	 a = å är sjelf grekiska o = o (ἁ); och ⨪	 (chirek) är pricken öfver i ⎰ alla finnas i 
	 ⎱ arabiskan äfven ∵!	 
	 Kames ⨪ som af Ebreerna uttalas alltid	 som å är nog sedan grekiska, ō eller ˜.	 
	 Göm detta bref, ty det är märkligt! inédite	 (sc. lettre).	 Lefväl! och Lef väl!	 vänl	 Strindberg	 6e Juli 1911.	 
	 Gotländska Ek – Eik.	 
	 Med detta brev följde en teckning, där han	 tydligen vill framställa munnens arbete vid	 uttryckandet av hebreernas H och ch. Jag	 bifogar denna teckning för att visa hur in­	 tensivt han älskade att begripa företeelserna	 i livet.	 
	 *	 
	 Min resa till Island 1911 börjades med	 Stora trumman. Thorild Wulff förespeglade	 mig eventuella strandhugg på Spetsbergen,	 Jan Mayens land och Grönland. Särskilt till	 Grönland skulle resan vara lätt. Man tog en	 trålare och satte kurs ungefär på Ang­	 mangsalik. Den resan borde kunna göras på	 20 timmar från Reykjavik.	 Jag talade med Strindberg om detta och	 han blev eld och lågor.	 Han hade i en av sina Blå böcker talat	 om basaltklipporna vid Ovifak i Grönland	 och åtminstone för mig hållit styvt på att	 dessa underbara formationer icke kunna ha	 bildats av den s. k. naturen utan voro resul­	 tatet av förhistoriska jättearkitekters intel­	 ligens. Vi hade talat med varandra om just	 Ovifak och en del abessiniska bergbildningar	 
	 och jag hade med hela min själ reagerat mot	 Strindbergs tokstolliga funderingar om allt	 detta. Jag hade påpekat det ledsamma	 faktum, att den teckning från Ovifak, med	 vilken han prytt sina artiklar om Förhistorisk	 arkitektur, var gjord av någon underhuggare	 – ty så ser det inte ut vid Ovifak. Jag fick	 emellertid ett brev från Strindberg, vilket	 nådde mig först i Siglufjord på Island.	 Redan kuvertet såg konstigt ut.	 
	 
	 
	 
	 Så här såg brevet ut invändigt:	 
	 Albert Engström.	 När Du kommer till Ovifak på Grönland,	 så fotografera dessa ”berg” på nära håll,	 och mät några skikt.	 
	 Item: med Tempelbergen på Spetsbergen!	 Du förstår hvart jag syftar.	 vänl	 Strindberg.	 16e Juli 1911.	 
	 Isförhållandena gjorde att jag varken kom	 till Spetsbergen eller Grönland.	 Men när jag kom hem fick jag ett allvar­	 ligt telefonbud från Strindberg, att jag ögon­	 blickligen måste mellan skål och vägg av­	 leverera en reseskildring. Jag tillbragte två	 dagar med detta, kinesande hos brodren.	 Han var ledsen att jag icke fått se Grönland	 och Spetsbergen, men han var desto mera	 intresserad av de isländska tidningar och	 gamla tryck från Holum jag medförde. Jag	 fick lära honom hur man på det yttersta i	 dessa dagar uttalar isländska. Nå, det hade	 jag åtminstone fått lära mig. Jag måste sitta	 i timmar och läsa upp, gå igenom hela tid­	 ningar med annonser och allt. Ibland njöt	 han, ibland blev han ledsen. Den språkliga	 företeelsen att t. ex. Fjall, danska Fjeld	 (berg, fjäll) numera uttalas fjadl ansåg	 Strindberg som degeneration, då det väl bara	 
	 är en metathesis. Strindberg konstaterade ju	 ögonblickligen begreppet metathesis, men	 han måste samtidigt påstå att denna meta­	 thesis berodde på inavel. Och plötsligt frå­	 gade han: – Vinda inte isländarna?	 Jag vill minnas att jag sedermera när jag	 skrev en bok om min resa, icke var absolut	 opåverkad av Strindbergs synpunkter.	 
	 *	 
	 Så småningom kom den tiden då August	 Strindberg skulle dö. Han insåg själv att	 där inte fanns någon räddning. Jag kom	 stundom upp lastad med böcker. Vi drucko	 visky och studerade böckerna. Men på sitt	 nattduksbord hade han svenska psalmboken.	 Jag frågade. – Ja, svarade han, det finns	 några psalmer som man nästan kunde dö vid	 – eller vad säger du om ”Jag lyfter mina	 händer upp till Guds berg och hus”? Det är	 konst! Eller ”Väktare på Zions murar, skåda	 vidden av ditt kall!” Det är patriarkaliskt.	 Men du skall inte tro att de där poeterna	 voro särskilt dumma! Dina vänner Fröding	 och Karlfeldt – de skola skriva psalmer.	 
	 Jag kan fortfarande inte förstå Bellman, för	 han var en fyllbult. Men han var ett uttryck	 för sin tids tokeri. Gustav Adolf söp sig	 också full, det har han själv skrivit om,	 Karl XII var naturligtvis inte klok, Karl XIII	 fick en staty som man vill ha bort och Karl	 XIV Johan fick ett väldigt schå att klara	 sig, men han lyckades, för han var en stor	 härförare och ekonom.	 Jag tror att detta är ungefär kontentan	 av våra samtal på den tiden, då kräftan be­	 mäktigade sig hans mage.	 Jag hade carte blanche på att alltid tagas	 emot i hans lya. I våningen över hade han	 Blå tornet, där hans bibliotek fanns. Hans	 bibliotek var högst kuriöst, nästan som mitt	 eget. Där fanns allt, men mest språkveten­	 skapliga ting och en mängd kemisk litte­	 ratur, mest fransk, från den tiden han in­	 valdes i de franska alkemistgubbarnas hum­	 bugssocietet. Han och jag brukade ofta, då	 vi inhämtat vår nattsexa, gå upp i Blå tornet	 och plocka ner böcker och läsa dem.	 Han hade många inkunabler och han var	 rätt god expert på palimpsester. Jag rev	 med hans tillåtelse ganska ofta loss in­	 
	 sidan av något gammalt pergamentband	 och vi hittade tillsammans under jubel och	 ädel punschdrickning förnäma besvärjelser	 och böner som någon gammal bokbindar­	 munk stoppat in i bandet för att göra det	 fast och säkert.	 Jag hittade en gång i ett antikvariat en	 latinsk översättning av Homerus. Min bror	 läkaren använde den, som jag hoppas, som	 luns under sina studier. Men jag fick igen	 den. Och Strindberg och jag undersökte den	 tillsammans mycket noga – sedan bok­	 bindar Hedberg inbundit den och givit mig	 fynden från pärmarna.	 Där låg en pergamentlapp, på vilken stod	 den besvärjelse, med vilken prästerna påsk­	 aftonen efter fastans slut välsignade brödet	 som dädanefter fick ätas. Jag kommer ihåg	 den, egendomligt nog och plockar fram den	 ur mitt minnes skräpkammare.	 ”Benedic, domine, creaturam istam panis	 ut sit remedium salutare generi humano, et	 fac per invocationem sancti nominis tui, ut	 quisquis ex ea sumpserit, corporis salutem	 et animæ tutelam percipiat!”	 Strindberg blev alldeles begejstrad.	 
	 – Detta är ju den verkliga bordsbönen,	 bortglömd sedan hundratals år! Hur var den	 igen? Skriv upp den åt mig!	 En gång reste vi ut i skärgården tillsam­	 mans vid Saltsjöbaden. En gammal kamrat	 kom, rätt brutalt, ner till vår båt och bad	 att få följa med. Jag, som är full av vänlig­	 het, frågade Strindberg: – Har du något	 emot att han följer med? Känner du	 honom?	 – Nej, men han förefaller leva i ett litet	 privathelvete just nu.	 Jag: – Låt honom leka med!	 Strindberg: – Han är vår man. Han är	 vår gäst!	 Han följde med oss några timmar och sade	 inte ett ord under hela tiden.	 Då han gick, sade Strindberg: – En in­	 tressant människa, fast något dum. Han	 lever för tillfället i ett underjordiskt äkten­	 skap. Titta på honom får du se!	 Jag såg på honom och fann att Strindberg	 hade rätt. Mannen var en fruktansvärd dum­	 bom som ville berätta för någon tidning att	 han varit med oss ute i skärgården.	 Strindberg hatade tidningar och deras	 
	 representanter. Ty ofta skickade tidningarna	 på honom ungt folk som skulle ta reda på	 hans hälsotillstånd. Det säger sig självt att	 dessa unga människor som ville förtjäna en	 slant på en styv intervju hos Strindberg,	 ögonblickligen genomskådades. Voro de höv­	 liga, var Strindberg älskvärdheten själv, men	 om de brusto i allvar och personlighet, gav	 han dem ett glas punsch och lät dem gå. Han	 hade i en bordslåda ett gammalt urklipp ur	 en gammal tidning, som lyder på följande	 sätt. Jag skriver av det direkt:	 Mot tidningsmän uppbragda personer, som	 känna behof af att utgjuta sin vrede i riktigt	 kraftiga epitet, hänvisas till följande, nyligen	 af erkebiskopen i Santander (Spanien)	 offentliggjorda stilprof:	 ”Må Gud den allsmäktige hemsöka dessa	 tidningsmän med den förbannelse som ut­	 talas öfver djefvulen och hans englar! Må	 de förgås såsom Nero, Julianus Apostata	 och Judas Iskariot! Må herren dömma dem	 såsom han dömde Datan och Abiram! Må	 jorden sluka dem lefvande! Må de förbannas	 dag och natt, när de sofva, äta, vaka, dricka,	 leka, tala eller tiga! Må deras ögon för­	 
	 blindas, deras öron beröfvas hörseln och	 deras tungor förlamas! Förbannad vare	 hvarje lem i deras kropp! Låt dem vara för­	 bannade från denna stund till evärdeliga	 tider! Må deras graf blifva hundars och	 åsnors hvilobädd! Må utsvultna vargar	 fråssa på deras lik och må deras sällskap i	 all evighet vara djefvulen och hans englar!”	 Strindberg tyckte om det där och han bru­	 kade säga åt unga intervjuare: – Kan jag	 hjälpa er med något? Vill ni inte ha pengar	 av mig, i stället för av tidningen? Men inte	 intervjua!	 Ofta gingo unga tidningsmän från honom	 med ett par tior i fickan, särskilt om han	 märkte att de voro skickade från någon tid­	 ning för att tjäna sina sporrar medelst en	 intervju hos den som minst av allt låg åt	 intervjuer. Han visste vad unga människor	 behövde och gladdes åt att bereda dem glädje.	 Hans underjordiska arbete i den riktningen	 var storartat och skönt. Han var i detta fall	 en värkligt storslagen människa.	 Sista gången jag träffade honom var i	 Bruno Liljefors’ sällskap. Vi båda hade jagat	 rapphöns – jag tror inte att jag hade skjutit	 
	 ett enda av dem vi hade med oss, då vi satte	 oss på tåget vid någon station i norra Upp­	 land för att över Stockholm resa till Lilje­	 fors’ dåvarande Wigwam i Järna socken.	 Alltnog! Vi kommo till Stockholm med våra	 rapphöns. Där stannade tåget några timmar	 innan vi kunde fortsätta söderut. Liljefors	 fick en fin idé:	 – Ingen av oss tycker om att gå på krog.	 Vi gå hem till Strindberg och ge honom	 rapphöns!	 Idéen var storartad. Vi hade tio rapphöns	 i en säck. Det hade berättats att Strindberg	 numera icke umgicks med någon. Själv hade	 jag inte träffat honom på ett par månader.	 Men man sade i stan, att han åt sina mid­	 dagar ur mathämtare – maten lagades på	 ett kafé i närheten, han hade blivit folkskygg	 och vägrade absolut att ta emot en människa.	 Vi hade åtskilliga timmar till vårt för­	 fogande. Vi delade på rapphönsen så att	 Strindberg skulle få hälften, lade in dem i	 ett paket och gingo till hans våning.	 Han hade tagit bort sitt kort, han ville	 vara i fred. Men där fanns en ringklocka.	 Jag ringde de tre, mystiska tryckningarna.	 
	 Det dröjde länge innan vi hörde något	 inifrån. Men vi stodo kvar i medvetandet om	 vår expeditions goda avsikt.	 Efter en nog så pinsam och lång tråkighet	 hörde jag tassande steg, jag såg postlådans	 mässingslock vikas inåt och såg ett par	 magra, nervösa händer som fumlade med	 locket, ett förskräckt ansikte, ett gammalt	 grått och hemskt människoanlete – och jag	 sade: – Det är bara Bruno Liljefors och	 Albert Engström som är här och vill ge dig	 rapphöns!	 Han öppnade ögonblickligen och vi voro	 hans gäster.	 Han tycktes känna verklig tacksamhet för	 att vi stört honom i hans hemska ensamhet	 och det var nog icke riktigt sannt då han	 sade att han trodde sig ha klippt av alla trå­	 dar som dittills förenat honom med den	 övriga mänskligheten. Trogen sin vana ville	 han bjuda oss på något att dricka. Jag vill	 minnas att det kom fram visky och punsch.	 Vi skämtade och pratade snart som förr i	 världen. Jag begagnade mig av tillfället och	 bad Bruno Liljefors förklara kornknarrens	 vandringar, vilka Strindberg i sin blå bok	 
	 velat göra till ett mysterium. Men naturliga	 lösningar av gåtor tilltalade nu en gång för	 alla icke en psyke som hans.	 Men ville vi inte gå upp och titta i Blå	 tornet, se på hans böcker och ta ett glas	 där uppe?	 Vi ville.	 Det har alltid för mig stått som något	 högst underbart och förnämt att se August	 Strindberg manipulera en bok av kvalitet.	 Han hade många av det slaget och hans sätt	 att ta ner dem från hyllan och sätta in dem	 igen var högst egenartat.	 Plötsligt tog han ner en bok, en väldig	 volym, från en hylla och sade: – Den här	 vill jag att du skall se på!	 Det var ett i högsta grad förnämligt tryck,	 ett kinesiskt-franskt eller franskt-kinesiskt	 lexikon, utgivet av ingen mindre än Napo­	 leon I. Han har i alla händelser bekostat	 tryckningen.	 Strindberg sade : – Den här boken skulle	 jag vilja ge dig, men det har jag kanske inte	 rättighet till. Du kan passa på och köpa den	 på auktionen efter mig.	 Jag frågade på mitt gamla och visavi	 
	 honom beprövade sätt: – Tänker du ge dig	 i väg snart, gosse?	 – Ja! Men tänk på den här boken. Den	 är antagligen bland de finaste tryck, du har	 sett, och du kommer att få se. Boken är din,	 men passa på vid auktionen!	 När vi kommit ner i våningen igen och	 återtagit våra platser, reste sig plötsligt	 Strindberg och hämtade sin sista bok om	 Lingua sancta. Han sade: – Du gillar ju	 inte den här boken, men du kan väl ta’n	 ändå! Stoppa’n på dig!	 – Skulle du inte vilja vara så vänlig att	 skriva ditt namn i den först?	 Han tittade på mig allvarligt.	 – Jaså, håller du också på sådant där?	 – Nej, svarade jag, men om familjen	 skulle komma på obestånd och behöva reali­	 sera, så tror jag att den skulle få ett par	 kronor mer för boken om du har skrivit dedi­	 kation, än om du inte skulle ha gjort det.	 Strindberg svarade: – Det har du för­	 bannat rätt i! och skrev sitt namn.	 Jag sade: – Du har skrivit ditt namn i	 alla böcker du givit mig sedan vi blevo be­	 kanta, utom Blå boken.	 
	 – Därför att den är dedicerad till mänsk­	 ligheten och inte till dig.	 – Ja, god natt på dig trots allt!	 – Tänk på mig, då du kommer i ditt rike!	 Detta var det sista ord jag hörde av	 Strindberg. Liljefors och jag gingo och ha	 inte sett honom sedan.	 
	 *	 
	 När det svenska folket lyckats få ihop en	 summa pengar att skänka åt Strindberg blev	 hans första omsorg att placera dem på ett	 förståndigt sätt. Han fick mellan fyrtio- och	 femtiotusen kronor. Samma dag han lyfte	 denna summa stod i de flesta bättre tidningar	 ett rop om hjälp från Svenska vanföre­	 anstalternas centralkommitté (hövding pro­	 fessor Patrik Haglund). Denna dag hem­	 sökte Strindberg Haglund och bad att få	 överlämna 5,000 kronor. På tillfrågan, om	 han ville att denna gåva på något sätt skulle	 omnämnas – Haglund frågade nämligen	 om detta, ty han var van att givarna önskade	 sina namn publicerade – reagerade Strind­	 berg energiskt. Det gläder mig att vara	 
	 den förste som berättar denna Strindbergs	 vackra gest. Haglunds minne av honom den	 dagen var det av en ytterst förnämlig före­	 teelse, något av elegant diplomat med siden­	 uppslag, absolut korrekt. Jag har låtit mig	 berättas att han skänkt bort även det åter­	 stående av dessa pengar, åtminstone största	 delen. Ett par gånger har jag i hans trappor	 mött långhåriga och smutsiga artist- och	 författarfrön som gått och räknat sedlar.	 Han var mannen med det varma hjärtat, den	 öppna handen.	 Jag har skrivit detta, därför att jag tror	 mig ha känt honom ganska nära och fick	 rättighet att behandla honom som kamrat	 från första stunden. Kanhända att mitt oför­	 stående av den ty värr alltför vanliga geni­	 kulten närmade oss till varandra (obs. : Bak­	 gårdarna). Det fanns perioder av depression	 i hans liv, då han endast tog emot mig. Jag	 brukade säga : Hej på dig! och därmed jämnt.	 Han var icke mycket van vid detta slags	 kamratskap, och jag tror att han vilade sig	 vid det. Men egendomligt nog kände jag först	 efter min lilla artikel om kvinnans åtskilligt	 suspekta vederhäftighet som konstnär och	 
	 skapande kraft hans vänskap stråla ut verk­	 ligt varmt.	 Jag tror icke att jag varit indiskret genom	 att publicera några av hans brev, då de som	 rörde hans privatsaker äro förstörda.	 Han var själv stundom ganska indiskret	 och lättmynt. Då jag vid ett för mig ganska	 kritiskt tillfälle begärde hans råd och hjälp,	 intresserade honom fallet till den grad att	 han berättade det för andra. Och då jag före­	 brådde honom, replikerade han (mycket rik­	 tigt) att man bör inte ha några hemligheter.	 Han hade ju rätt: man bör inte ha hemlig­	 heter.	 Han försonade visserligen sin indiskretion	 genom en tolvårig oklanderlig vänskap av	 hög och förnäm art, det fanns inget fel i	 den, han var min bror, även då jag som	 intensivast reagerade mot hans vetenskap	 och filosofi. Han var dock en av de största	 författare som funnits, en man på vars luta	 gudarna spänt ett oändligt antal strängar –	 men de spelade icke alltid på dem. Det är	 deras fel.	 August Strindberg har rört vid det högsta	 och lägsta. Han var den gode kamraten och	 
	 den hemske förföljaren. Han var vek och	 obeveklig. Han var nästan allt.	 Då Bruno Liljefors och jag sökte honom	 och han tagit bort allt på dörren som kunde	 ange, att han bodde där, var han absolut	 medveten om sin nära förestående död. Men	 han var inte rädd för döden. Vi talade ofta	 om detta, om rädslan för att dö. Det är klart	 att allt som lever ogärna vill upphöra att	 leva. Men under våra långvariga och ofta	 upprepade samtal om döden och dess besyn­	 nerligheter kommo vi så småningom till	 resultatet att döden måste vara smärtfri.	 Det påstås ibland att folk dör under oänd­	 liga plågor. Men jag tror icke – och Strind­	 berg trodde icke heller på dessa plågor.	 Redan det att en människa skriker i dödsnöd	 är ju en lättnad, på samma sätt som man	 uppmanar barnaföderskor att skrika och	 krysta. Det är ju svårt att yttra sig om	 dylika saker, men var och en som varit nära	 döden, kan oftast berätta att hans lidande	 var intet – det var tvärt om ett behagligt	 sjunkande in i något annat nytt, lockande	 och angenämt. Och Strindberg brukade säga:	 
	 – Det skulle vara mot naturen om den inte	 läte oss dö lika smärtfritt som vi födas.	 Kanske har han skrivit om dessa allvarliga	 samtal i sin Ockulta dagbok.	 Jag besökte honom inte under hans brott­	 ning med döden. Jag skulle antagligen ha	 stört honom. Men en av de få gånger han på	 sista tiden lyckades släpa sig upp och fram	 till sitt skrivbord, skrev han med sin fasta	 och eleganta piktyr på ett brevkort med sitt	 porträtt på:	 
	 Albertus Magnus	 helsas bara af	 Anacreon Monachos.	 
	 
	 
	 
	 Finis.	 
	 
	 
	 
	 
			 
	 AUGUST STRINDBERGS	 BREV TILL ALBERT ENGSTRÖM	 
	 i faksimile	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 Teckning medföljande föregående brev, se sid. 60.	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
	 
 
 
