
  
    
      
        
      
      
        
      
      
        
      
    
  










IVAR LO-JOHANSSON
GODNATT, JORD
















    





GODNATT, JORD


ROMAN
AV
IVAR LO-JOHANSSON


TREDJE UPPLAGAN













STOCKHOLM
ALBERT BONNIERS FÖRLAG












Copyright. Albert Bonnier 1933.











STOCKHOLM
ALB. BONNIERS BOKTRYCKERI 1933













Statarmyten.

När statarna burit ned oken till sjön
de kastade oken i vattnet och log.
Så stod de på stranden med piska och töm,
med piskorna våldsamt på vattnet de slog.
De sade: Nu plågar vi själva ändå,
nu är vi den starkaste utav oss två!
Ni vågor, som går här som oxar för tross,
ser ni väl nu vem är starkast av oss?
Men så blev de trötta och gick utan ord
och försvann som de kommit bland oxar och jord.





»Ture och Mikael är utan tvivel båda
överspända.»

Lärarinnan Sally Westergrens ord.




SOMMAR OCH VARMT


I.

Han släppte in flugor i toffelblommans små brunröda
väskor i köksfönstret, så att modern blev rädd, när hon
såg blomgrenarna sprattla och leva. Det var hans första
minnen. De var fulla av barnslig vällust och ljuva av
den hemlighet, som består i att härska.
Modern såg sig om efter blåst, men det fanns ingen
blåst. Hon gick fram och kände på den granna blomman
med sina stora, rödsvullna händer. Sedan klippte hon av
blomväskorna, en efter en. Mikael ville skrämma modern
och överraska henne. Men varför, det visste han inte.
En natt drömde han om två änglar, som kommit ihop
sig på sluttningen bakom stallet. De slogs med de långa,
blödande vingarna släpande efter sig i leran. Deras vita
skrudar, som han sett på den glaserade tavlan bredvid
klockan i köket, blev som ruggiga kråkhamnar, innan de
uppretade änglarna flög sin väg igen.
Mikael stod kvar i leran och tittade på stället, där
änglarna slagits. Då upptäckte han att det varit på betäck­
ningsplatsen. Då mindes han att han inte fick vara där.
Då blev han rädd. Han ville springa bort ... Han
vaknade.

Glasyrtavlan skimrade litet i mörkret. Den lyste glan­
sigt, bestrålad av ett statarköks skumma sommarljus om
natten.

*

Efteråt tycktes honom barndomen på något sätt som en
stor säng. Egentligen låg han till sängs endast en obe­
tydlig del av sin barndom. Han var uppe som andra
barn. Han sprang, slog omkull, reste sig och sprang igen.
Hela dagarna fylldes av steg, han låg sällan. Utåt skilde
han sig inte mycket från andra barn.
Men likväl var hans första barndom full av säng­
minnen. Där var hans egen järnsäng, som han inte tyckte
särdeles mycket om. Den var kall och gles. Där var
föräldrarnas jättesäng med det skurna, krusade över­
stycket. Där var broderns, Eskils, soffa med den avskavda
oljefärgen och alla sprickorna i locket.
Varje säng stod vid sin vägg i köket. Man kunde ligga
och se över till varandra. Om natten låg faderns skägg
som ett moln över täcket. Han sov med knäppta händer,
medan modern ibland vred sig oroligt i sömnen, och
Eskil snarkade. I mitten stod det stora bordet, vid vilket
man åt för att hämta nya krafter till att leva.
När han blev äldre, blev barndomen tidvis som en stor
säng igen. Han kunde när han ville återkalla täckets tunga
värme, lakanens svala strykningar, det snabba bort­
domnandets gungande svindel, när han somnade.
Ibland om morgnarna flyttade han över till föräldrar­
nas säng eller till Eskils soffa. Där spände han tält av
täckena. Modern var i lagården och mjölkade. Det var

pinande grått ute. Under täcket var luften kvav, full av
dröjande nattdofter.
Han fick inte spänna tält. Men han smög sig dit så
fort modern avlägsnat sig med sina skramlande hinkar.
Hans hud var enormt känslig. Då hade han kunnat
känna igen sitt, broderns eller föräldrarnas täcken vid
blotta beröringen mot huden, fastän han blundade. Han
kände igen lukterna och tyckte om dem. Sedan kom en
tid, då han hatade och avskydde dem. Han plågades av
allt i hemmet, även av dess sängar. Men då var han
större.
Sol, lera, vatten och djur uppfyllde hans barndom.







II.

Det var sommar och varmt. Gräset vandrade. Statar­
ungarna kom ihop sig på betäckningsplatsen, där jord­
vällingen stänkte. Kogubben skrek som en rasande. På
avstånd syntes alltid folk, som hade något att göra.
Mödrarna kom springande från många dörrar. De
liknade runda smörkärnor eller tjocka, trinda klockor.
Under dem rörde sig benens kläppar i brådskans takt.
Backen sluttade litet, och de snavade.
Där var tanterna. Tant Brontén, tant Göranson, tant
Sackéus, tant Lind, tant Nilsson och Mikaels mor. Ibland
kom Antea, som inte bodde på själva gården längre.
Där var de andra tanterna. Rättarns tant, kuskens
tant, husorna och köksorna i stora huset. Skogvaktaren
hade ingen tant. Han hade hundar, men man kallade
honom ensam ändå. Det fanns andra farbröder, som inte
hade några tanter. Niklas, som bodde i södra längan,
var en av dem. De fick ett slags särställning för barnen.
– Stackare som inte har någon som håller sängen
varm åt sig, sade de vuxna.
Tanterna talade ofta om något mystiskt. De förtalade
grannar och släktingar och berättade om olyckor med
ett slags kittlande vällust. De sade ofta att det ”stun­
dade” för dem. Barnen skickades ut i onödiga ärenden.
Mödrarna och de främmande tanterna satt med sina vida,

hemlighetsfulla kjolar över de utspärrade knäna och
stickade på strumpor eller bara pratade. Rätt som det
var sade någon:
– Nu stundar det!
– För fruntimmer, frågade en annan och sträckte
nyfiket på huvudet som en hungrig fågel.
– Jag tror det är för karl ...
Hon blinkade hemlighetsfullt med ögonen. De var
som katterna, då de gjorde något.
Den som känt det mystiska tillade inom kort:
– Ja, för karl.
Barnen förlade dunkelt men instinktivt känslan till
de organ man måste skämmas för, de som var hemliga.
– Tyst, när barnen hör det, sade mor Göranson och
blev ivrig. Hon pratade om annat och försökte trassla
till sammanhanget.
Flickorna kurade ihop sig i farsturna. Pojkarna för­
sökte få besked av dem. Men flickorna slöt sig samman
och låtsades de kände hemligheten, fast de inte ville för­
råda den.
En gaffel eller en kniv föll i golvet med högljutt skram­
lande.
– Nu kommer han! sade flera av kvinnorna på en
gång.
– Det var den det stundade för?
– Jag kände det, sade den första av tanterna. Jag
kände det så tydligt.
Och de var belåtna ett litet slag. De vaggade med
axlarna och vickade med kroppen. De ruskade på sig
som hönsen på lagårdsbacken. Nu hade det i alla fall
”stundat” för dem.

Alltid kom det någon till sist. Ibland var det en främ­
mande statare. Någon gång kom en av hustrurna från
torpen på besök. En del av de främmande hade tidigare
bott i statarbyggningarna. De betraktade kritiskt ugnarna,
golven, tapeterna, taken. De talade om hur det alltsam­
mans varit på deras tid. De höll kvar minnen och jäm­
förde dem med de nya intrycken. De bredde ut sig i
långa betraktelser. Det lät som om de älskade var sak
för sig, eller hatade varje sak enskilt. De gick med kropp
och själ upp i de olika tingen. De frossade i bedrövel­
serna. De tycktes suga på dem som på sötsaker.
– Inte reparerat än, sade de.
De som bodde där ruskade på huvudena.
– Hur kunde ni tänka er det.
– Men ugnen är farlig. Den var farlig på min tid.
– Den har varit farlig så länge jag minns, sade de
som bodde där. Hur kunde någon tro den hade repa­
rerats ...
En dag talade man om en skandal i skolan. Antea, den
långa före detta statarhustrun, var den, som kom med
budet. Hon gick från farstu till farstu och berättade ut­
förligt med långa jämranden. De andra samlade sig om­
kring henne med händerna under förklädena. Alla
vaggade. Alla hade en deltagande och förkrossad min.
Det var en pojke, Ture, från ett torp som hette Dundret,
som hade råkat illa ut i skolan. Han hade varit så upp­
skrämd av lärarinnan, att han inte vågat säga till, när
han behövt gå ut. Under psalmsången en eftermiddag
strax före skolans slut vätte han i byxorna.
– Ture i Dundret?
– Ja, han.

– Vätte ner sig?
– Det stod som en flod. Maud hos stadsfolkets fick
se det först.
– Den nippertippan!
– Fick Risslers unge se det? Då kan man säga det
var den rätta ...
– Så var det i alla fall – Antea tog åter om allt­
sammans.
– Barnen i bänkraden fick se det. Alla började fnittra.
Sången måste upphöra, ja, psalmen måste stanna av ...
Lärarinnan kom fram och fick se en hel liten sjö, där
Ture stod.
– Stackars föräldrar!
Barnen berättade det om igen för varandra och sam­
lades i flockar vid krikonhäcken och fnittrade. Antea
förde ut det till alla. Alla fick tag i det och förde det
vidare. Antea kom in till Mikaels mor och berättade det
än utförligare, som om ingenting hitintills kunnat göras
tydligt nog.
– Ture i Dundret?
– Ja, han.
– Han är ett par år äldre än Mikael där ... Åtta år,
på det nionde ... Stora pojken!
– Han är ju stor. Men han vätte på sig.
– Sån pojke!
– Han är klen i skolan, sägs det. Synd om Dundrets,
som inte får någon glädje av sitt enda barn.
– Och den dockan där uppe hos Risslers, som inte
kunde tiga heller, det sladdret!
Kvinnorna jämrade sig nu över lag i alla köken, medan
de än mer retade upp sig på Ture i Dundret och be­

klagade föräldrarna. De utsträckte det till att omfatta alla
föräldrar. De beklagade alla mödrar i världen. De talade
om mödrarna som de, vilka bar hela världens lidande på
sina axlar. De förtalade männen.
Deras bröst var stora och lösa, och man tyckte att
deras kroppar blev platta under de väldiga bördorna av
ansvar, som lades över deras axlar och ryggar. Någon
tog fram ett bröst och det luktade frän mjölk.
De slutade alla med att dricka kaffe och skicka barnen
ut på gårdsplanen för att leka.

*

Mikael satt inne i köket hos modern. Det var alldeles
tyst. Sängarna var uppbäddade. Ovanför den vita kuben,
som var föräldrarnas bädd om nätterna, hängde kunga­
familjen med alla prinsarna och prinsessorna. På en glas­
tavla flög en fågel med ”Frid över vårt hus” i näbben.
På chiffonjén stod spegeln i sin ljusa björkram, den man
inte fick se i för att inte bli högfärdig. Vid andra lång­
väggen knäppte klockan sitt ihåliga svar på alla frågor
– nejnej, nejnej, nejnej! För varje heltimme slog den
med långa, dova, ängsliga slag. Bredvid den hängde
glasyrtavlan med de två änglarna, som flugit på samma
ställe så länge Mikael kunde minnas det. Och i kvastarna
av gröna pappersblommor låg dammet som ett fint mjöl.
– Det var vanligt och enformigt.
Modern gick och lade sig en stund på soffan. Hon blev
plötsligt trött. Hon satt ett litet slag och såg sig omkring
med fallande ögonlock. Det var sövande tyst inne. Så tog

stillheten överhand med henne. Mikael fick befallning att
säga till om någon kom. Hon lade sig ner på det sprickiga
locket. Bredvid låg sticksocken till hands, ifall någon
ändå kom och överraskade. Så drog hon förklädet över
ansiktet till skydd mot flugor och ljus. Hon somnade.
Vid sådana tillfällen sade modern att hon ”lutade” sig.
Det fick inte kallas sova. Det var ett mellanting mellan
att gå uppe och ligga i riktig sömn.
Alla tanterna höll styvt på just detta. – Jag måste luta
mig ett slag, sade de. De var utslitna och matta redan
på morgnarna.
– Har du vilat dig något i dag? frågade en annan.
– Jag lutade mig ett litet slag, sade den tillfrågade och
såg likväl skamsen ut. Ibland nekade man. Det var en
skam att gå och lägga sig på dagen. Men modern dom­
nade snart in som i ett stort mörker och var borta.
Mikael förstod inte, hur man kunde sova, då det var
ljust. Han tänkte på hur han aldrig skulle bli som de
vuxna i det avseendet. Rappningen kring ugnen var ned­
fallen, så att det liknade en karta över flera världsdelar.
I taket surrade en däven fluga, och på fönsterbrädan,
bland blommorna, låg andra på rygg och sprattlade med
benen. De dog, sakta, i dygnvis – flugornas långsamma
insektsdödar, som barnen brukade följa med sin tanklösa
lättja. Han satte sig att betrakta de långa, tvärrandiga
mattorna, som gick över golvet likt broar. Man fick inte
ha skräp på dem. Ibland lekte han att han gick balans­
gång på broarna, och han försökte då gå så rätt som
möjligt. Ju mer han ansträngde sig, desto vingligare gick
han. När han steg ner sig på de kvistiga golvplankorna,
lekte han att han ramlade i. Då kastade han sig på magen

och sparkade omkring sig och låtsades att han simmade i
land. Det fanns tider då han fruktade golvspringorna som
gravar, i drömmen stora som hav. Bakåt var det blods­
minnen, från det medlemmar av släktet föll i avgrunder
– framåt blev det tvångstankar, som en dag lät honom
undvika gatstenarnas skarvar. Som barn hade han lusten
att göra oväsen, skrika, trotsa, väcka uppmärksamhet.
Men när modern låg på soffan fick han inte bullra. Han
tyckte det var skönt då hon sov, då hon var borta. Och
han vande sig att se henne sitta förläget blinkande på
soffan, när hon vaknade. Då hade han en stunds övertag,
just därför att han själv varit vaken och kunnat följa det
som försiggått.
– Om jag ropar att far kommer nu, så flyger hon ...,
tänkte han tillfredsställd.
Han funderade fram och tillbaka. Skulle han sätta
skräcken i henne nu? Men han dröjde.
– Det var inget, var inget, var inget, upprepade han
viskande.
Det var alltid hemlighetsmakeri, då det kom främ­
mande. Modern såg då alltid uppbragt ut. Om hon låg,
rusade hon upp mycket häftigt. Hon började ställa med
något. Ofta fick hon fatt på någon sak som det inte var
någon mening i att flytta. Hon ställde den tillbaka igen
sedan den främmande gått.
Vid stegen i farstun sade hon något så högt, att den
främmande alltid hörde det. Hon beklagade sig över att
bli störd. Mikael skämdes oerhört över att hon sade det
så högt, att det hördes. Det var som om modern alltid
vid sådana tillfällen tagit fel på avståndet. Han förstod
det inte. Även om modern hade varit dödstrött, skulle hon

ha råkat ur fattningen då. Sedan tycktes hon vara glad
över att hon fått sällskap.
Äldre lärde han sig att experimentera med fadern som
med en straffande makt. Han lät honom avspegla sig hos
modern och hos de främmande kvinnorna, som kom och
hälsade på i köket. Han kastade faderns skugga framför
sig och skrämde de andra med den. Fadern var alltid all­
varlig. Han talade alltid sakta. Han hade ett brett, grått
skägg som låg ned på bröstet, skylande ett stycke av
blusen. Han var den enda av statarna, som hade ett sådant
skägg, och han hade långa, vackert avsmalnande händer.
Ibland tog lusten att skrämma modern överhand.
Mikael sade hastigt:
– Pappa kommer!
Det röck litet i moderns ögonbryn, i pannan uppe vid
hårfästet, i näsan och kring den trötta munnen. Men hon
vaknade inte. Han hade sagt det för tyst. Modern var för
utsläpad för att höra bara en viskning.
– Jag tycker jag ser pappa där borta, sade han högre.
Då gick det som en stöt genom henne. Hon såg sig
förvirrad omkring. Hon sökte rätt på något föremål och
sprang bort till fönstret med saken i handen.
På samma sätt lärde han sig att blåsa ut de främmande
kvinnorna som en rök ur det stora köket. De sprang sin
väg innan de hunnit se efter om fadern kommit eller ej.
De gjorde det av hänsyn till Mikaels mor, som ville det.
Modern gjorde likadant, då hon var borta. De bytte. De
höll vakt varsin gång.
Sedan upptäckte de att Mikael ljugit.
– Var då?

De böjde sig försiktigt, hycklande likgiltighet, och såg
ut mellan pelargonierna i fönstret.
– Jag tyckte jag såg honom där borta.
– Det var lögn, inte ser jag någon. Vad var det vi
talade om ...
– Jag skulle ju varna för den minsta, sade Mikael
fräckt. Så hände det ofta. Och till slut var man osäker
när han ljög.
– Nu kommer han! Får jag fara till farmor i
Himmelstorp ... Nu ser jag någon komma vid häcken!
Men modern sov. – Var inget, var inget, var inget,
viskade han bara i takt till klockans tickningar, som lät
enformiga, liksom knäpparna mot ett torrt stycke trä.
– Kälta inte, mumlade modern i sömnen.
När han försökte se bort mot lagården och upptäcka
det som försiggick där, skymde krikonhäcken och norra
statarbyggningen det mesta. Han blev sittande rådvill och
slets mellan önskningarna. Han tordes inte öppna dörren
och smyga sig ut. Så satt han bara stilla och lyssnade.
Det gick en evig tid.
Men efter en stund flög modern ändå upp ur den oro­
liga sömnen.
– Tänk, jag drömde, sade hon.
– Drömde mamma? frågade Mikael. Varför drömmer
mamma?
Hon slog ut med armarna som med vingar. Så satte
hon sig på soffan att berätta vad hon drömt. Dvalan låg
ännu kvar i ögonen, liksom en svag dimma. Hon slätade
ut kjolen och förklädet, som åkt upp litet. Hon strök sig
över håret och började berätta.

– Så besynnerligt, sade hon med diset i blicken. Det
lever kvar i mig ...
Det hade varit på baron Didriks tid. Hon hade varit
hjonflicka och gått i herrgården. Så hade de haft något
hyss för sig. Modern hade vandrat på en av remmarna
till det stora tröskverket på logen. Så hade hon tappat
balansen och ramlat ner. Men hon vaknade lyckligtvis
innan hon fallit fullständigt. Annars hade hon nog slagit
ihjäl sig. Mikael hade varit utan mor.
– Då hade du varit utan mor, sade hon obeskrivligt
sorgset. Tänk dig det!
Mikael funderade ett slag men blev inte riktigt ledsen.
– Jag höll på och trillade av soffan, sade hon efteråt.
Har du sett till någon?
Men Mikael hade ingenting sett.
– Kom ihåg att du aldrig får gå upp till tröskverket!
Han fick lova det heligt. Stora logen, där tröskverket
stod, var stängd. Han kunde inte komma in där. Men han
fick lova det ändå.
– Det kan gå illa – tänk på alla de stora kuggarna,
sade modern.
– Jag bryr mig inte om något tröskverk.
– Det är andra saker som är lika farliga för det!
Minns du vad jag sagt dig om ån.
– Får jag gå ut nu?
Modern lovade aldrig något sådant utan vidare. Hon
satt alltid en stund och betänkte sig. Hon gjorde massor
av förbehåll. Och det fanns alltid en mängd platser, där
man i alla fall aldrig fick vara.
– Inte på stora gården, kom ihåg det. Där, och hos
Sackéusas!

– Bara utanför väggen.
– Minns vad jag sagt om lagårdsplatsen.
– Jag är bara här utanför, ljög han och gjorde rösten
så slät att den knappast hördes. Men modern blev ändå
aldrig nöjd. Han hörde förmaningarna långt efter sig.
– Du håller dig borta från betäckningsplatsen, nu
säger jag det för sista gången ...
Modern började göra i ordning för middagen, då fadern
skulle komma hem från åkern. Mikael lovade allt och
sprang bort till landsvägen, där han heller inte fick vara.







III.

Landsvägen var kantad av hundlokor och kummin och
dammade om sommaren. Vid middagstid låg hela vägen
som en ringlande rök av grått damm. Invid dikeskanterna
växte blåklockor, som man kunde vända på avigan, om
man var skicklig.
Barnen satt hela förmiddagar och vände alla blå­
klockor, de fick fatt i. Till sist stod dikena fulla av blå­
klockor, som statarbarnen hade vänt aviga. De vände dem
aldrig rätt igen.
När klockan närmade sig elva rullade baronens trilla
ut från gården. Det var förmiddagens stora, officiella
händelse. Trillan följdes av gårdsfolkets underdåniga
blickar och förtalet sattes i gång i köken.
Barnen började springa. Landsvägsgrinden vid början
av allén hade en stor klyka av järn. Den som hann först
fram och öppnade fick ibland en slant nedsinglande i
gruset. Det var mestadels två öre. Ofta var det ingenting.
En gång hade en främmande spottat i gruset framför
ett par nakna statarpojksben. Det skreks svordomar efter
vagnen, när den avlägsnat sig så långt, att de inte kunde
höras. Spotten låg kvar och såg ut som en stjärna, där
det fina landsvägsdammet stänkt åt sidan och bildat en
ring. Efter den dagen spottade alla barnen i sanden, då
den åkande inte singlade ned två öre. Alla vägfarande fick
lida för det.

Vägen var urgammal, vissa gårdar var urgamla, träden
runtom på fälten var så gamla, att ingen mindes när de
var små. En del av namnen på ägarna fann man i gamla,
gamla böcker. De äldre kunde inte minnas stor skillnad
på någonting, som rörde gårdarna, under den tid de levt.
Statare flyttade och gamla ägare dog. Men allt stod ändå på
något sätt stilla kring de gamla ätternas urgamla gårdar.
Några av namnen på ägarna fann statarbarnen i
historieböckerna i skolan, som handlade om krig. Barnen
läste om dem och fick läxor om dem. Där läste de om de
gamla Spaxarna, om släkten von Spax, som hade ett tunt
blod, ett blod som var så fint blått, att det genomlyste
huden i händerna, när lamporna på det stora slottet
tändes till fester.
Då smög barnen sig i mörkret intill häckarna och såg
upp mot den stora, vita byggningen. Innanför dess fönster
skymtade de människor som de trodde hörde hemma bara
i sagorna, och knappt där. Ljusen i de glittrande tak­
kronorna blev himmelska för dem. De låg invid häckarna
och drömde sig bort till avlägsna, skönare världar.
Lärarinnan i skolan hade berättat att en av de stora
spaxska ljuskronorna var tagen under ett krig i Riga.
– Den Spax din far tjänar hos är sonsons sonsons son
till generalen i det stora kriget, sade hon med högtidlighet
i rösten. Och till besökande sade hon:
– Jag tar exempel från deras vardagliga värld så ofta
jag kan. Det är den nyare undervisningsmetoden. Barnen
lär sig bättre på det sättet.
Barnen fick redogöra för Spaxarnas härstamning inför
de främmande och var stolta över det. l sitt vapen förde
Spaxarna ett smalt fält, som såg ut som en spricka.

De läste om kriget, som låg långt tillbaka i tiden.
Där red en von Spax ut i en disig höstdimma en morgon
i det stora kriget. Lärarinnan berättade det. Barnen upp­
levde smällarna och såg framför sig, hur styrkorna
vältrade sig ut över de blodbestänkta fälten. De stred
med, de sårade också, de blödde, jublade över segrarna
och gjorde upp nya stridsplaner tillsammans med den
mäktige von Spax, med generalen. De var nummer i den
strävsamma, modiga, tappra svenska hären, som stred för
ett åldrigt fosterland. De var stolta över att i dess spets
ridit en medlem av den ätt, åt vilken deras far nu bara
var en fredlig statare.
En gång tog lärarinnan hela skolan med sig och visade
ruinen, som varit Spaxarnas gamla slott. Det hade legat
ett stycke nedefter ån. Barnen hade lekt i den gamla
ruinen i varma sommardagar, så långt de mindes. Nu
återstod endast några förfallna gråstensmurar, i vars mitt
växte en förvildad apel. I mitten hade förr varit en
kloakbrunn. Apeln växte nu där kloakbrunnen varit sänkt.
Ruinen vimlade numera av ormar och sorkar. Lärarinnan
höll ett litet tal om hur ruinen sett ut medan den varit
huvudbyggnad på 1500-talet. Egentligen visste hon det
inte. Denna borg var till och med äldre än Spaxarna
själva. Den var ursprungligen en medeltidsborg, som haft
befästningar. Spaxarnas adelsnamn härstammade från ett
tillfälle, då en konung belönade en hord av sina fogdar.
Barnen stod andlösa av beundran.
När de stora ljuskronorna i slottet tändes till fester,
kastades skenet genom hundratals prismor och massor av
små, mångfärgade glas. De överglänste utan jämförelse
allt barnen hittills sett av ljus. När blixtarna från lam­

porna återkastades i löven utanför, gled ner över häckarna
och strömmade in bland träden i parken, blev barnen
sjuka av längtan. Deras hjärtan klappade så att de blev
oroliga. De tordes inte stå stilla för att bullret ej skulle
höras. De rörde sig av och an och höll andan.
Mikael, Göransons barn, den sjuke Olle Sackéus och en
av hjonpojkarna från torpen låg en lång, ljus sommar­
kväll i häcken och följde en dansafton. Mikael var nyss
fyllda sex år. Han låg med en grankvist stickande i
ansiktet hela tiden. Han rörde sig inte på tre timmars tid.
Mikael levde i veckor framåt på de glimtar av be­
synnerligt ljus han snappade till sig den natten. En ung
flicka lutade sig ut genom ett fönster. Hon var baronens
systerdotter. Ljuset föll över hennes axlar ut i den mörka
parken. På väggarna bakom henne skymtade korslagda
vapen och stora, mörknade porträtt i väldiga ramar. Här
inne hade statarna aldrig varit. Barnen välvde planer hur
de skulle klättra dit in en natt och gömma sig bakom en
tavla. De skulle sätta sig bakom den stora generalen i
hans tunga, guldfärgade ram. Man skulle inte upptäcka
dem förrän till nästa fest. De skulle föra krig i salen om
nätterna ...
Men det blev aldrig av.
– Jag har gött tre Spaxar, jag, sade gamla Lappsa,
en statare som numera flyttat från gården och bodde borta
mot storskogen i ett jordlöst torp.
– Släkten håller på att dö ut nu, sade de äldre.
– Men jag står mig! skrockade Lappsa.
– Du stryker nog med, du oekså, sade Brontén, den
rebelliske.
– Jag har åtminstone barn, både här och där ...

– Om det inte är det som är felet, hördes Brontén
säga på nytt. Om det inte är det som är felet med både
dig och de andra ...
Då kom Sackéus in i samtalet. Han sade fromt som om
han predikat:
– Det är inte alltid släkten lever, fast man har barn.
Mina barn flyr från mig. Det är inte alltid barnen får
nåden att leva.
De vuxna talade ofta om herrskapen. Kusken körde för
dem och kunde berätta om deras fester. Han kunde de
adliga namnens riktiga uttal. Han kände till var och en
av de främmande särskilt, och han satt inne med lockande
kunskaper om grevar och friherrar från granngårdarna
och ända från staden. Han visste härstamningen på för­
näma fruar i väldiga, vita hattar. Han kunde berätta om
vilken den eller den löjtnanten friade till bland grann­
godsens unga döttrar, och han kunde tala om vad
grevinnan sagt åt sin kavaljer, när han hjälpte henne ned
från vagnen. Om glansen och ljuset i prismorna. Om
vinet i de höga, smala glasen. Om sagans barn, när de
lekte i himlens mångskimrande ljus.
Men den siste Spaxen hade inga barn. Hans friherrinna
var av en annan av de blå ätterna, men de var barnlösa.
Hon bar även om vardagarna en stor hatt, som såg ut
som ett fågelbo. Det var för att hon skulle likna drott­
ningen. Ätten dog för var dag, litet i taget, friherrinnan
var över fyrtio år. Liksom cypresserna i parken bar hon
icke någon frukt. Förädlingen av arten hade drivit det
för långt med henne.
– Sludder, sade statarna. Gamla baron kunde köra en
plöjfåra själv, om det gällde. Den här baron kan det inte!

– Den här får man inte ens tala vid på åkern, sköt
den krokbente Lappsa in. För det minsta ska man upp på
kontoret och stå rak som en stör framför honom.
– Han skulle ha blivit militär, sade Göranson, men
inte ens till det dög han.
Då kom Brontén till och sade:
– Önska er ni tillbaka hundra år, om ni har lust! Det
liknar det andra ni gör och tänker.
Barnen snärjde sig som ogräs kring alla golv, kring
alla väggar, på alla backar och invid vägkanterna. De
lyssnade och snappade upp. De lade ihop bitar till det
stora läggspel, som var deras vardagliga liv. De hörde
på det som sades och funderade över det. Mestadels var
de döda människorna de bästa. De levande var det van­
ligen några skavanker på.
Så satt statarna om kvällarna och diskuterade Spaxar
sen hundratals år. De kom i strid om släkttavlor, om här­
stamningar. De talade om de döda baronerna. De hade
varit bättre eller sämre. Men alltid tycktes det som om
det såg litet drägligare ut bakåt än fram.
Då kom mjölkgummorna till och de tjattrade:
– Friherrinnan då, sade de. Vad kan hon –? Hon
kan inte ens föda barn, det vi inte kan undkomma!
Statarbarnen hatade föräldrarna, när dessa förtalade
herrskapen. Det var herrskapen som beredde dem de enda
ovanliga syner de visste. Del var herrskapen som förde
med sig de främmande, sköna dofterna in i lagårds­
backarnas magra lukt. Om herrskapen försvann, skulle
bara statarna finnas kvar. Statarna med tröga oxar, med
vägglössen i köken, med lungsotsskräcken och med sina

klumpiga kläder, på vilka det sällan eller aldrig saknades
en ful lapp.
Barnen tog parti på sitt sätt. De sprang genvägar, både
när de skulle älska och hata. De hoppade över orsaker
och verkningar. De kastade sig över tusen års utveckling
som om det varit ett dike. Och de hade sin världsbild
färdig genast, sådan de såg den, just medan man talade.
De hörde Brontén:
– Sackéusas barn dör som ungarna förut dött i norra
statarbyggningen. Vad gör man åt lungsotsnästet, förrän
vi själva river ner det?
Då tänkte barnen snabbt från statarna till herrskapen.
De tänkte att herrskapen inte hade någon lungsot. De
hade inga vägglöss. Att statarna hade både vägglöss och
lungsot, att de hade fula och lappade kläder, att de
klagade över allting – det gjorde dem ännu mer från­
stötande än de eljest varit. Lungsot och fula kläder blev
detsamma som statare. Och det blev statarna, som barnen
hatade och kände avsky för.
Med ohyran var det än värre. Mikaels mor jagade om
vårmorgnarna vägglöss med tändstickor i Eskils träsoffa.
Det brukade vara i dagningen. Mikael brukade ligga kvar
i järnsängen och lyssna till de små knallarna, då stickans
gula tunga sprängde de illaluktande krypen i luften.
Sängklädeslukten stack i näsan med sina fina tufsfjun.
Träsoffans springor levde. Den gulbleka lågan jagade
mörkröda karavaner upp på brädernas avskavda målning
och upphann dem. Vägglössen löpte förtvivlat tills de dog.
Efteråt låg en hel liten hög avbrända tändstickor kvar på
ett papper. Och i springorna låg urbrända, skrumpnade
kulor – vägglösskalen, från vilka livet äntligen flytt.

– De har tusen liv som ondskan, jämrade den trötta
modern.
– Ohyran äter upp både oss och er, sade Brontén.
Mikaels mor skakade sitt gråbleka huvud.
– En rensning för ohyran i väggarna i första hand,
sade Lind modigt. Sedan får vi ta i med lungsoten. Nu
får det bli ändring på det!
Men han var modig bara så länge kvinnorna hörde
honom. På kvällen hade han glömt vad han sagt. Då satt
den grovvuxne Lind vid bordet i köket och stirrade tröst­
löst framför sig. Barnen visade fram märken på armarna,
som de fått om natten.
Hos Göransons fanns det kackerlackor, som klättrade i
sprickorna till den stora ugnen. Det dröjde ganska länge
innan Mikael fick se en kackerlacka. Modern var mycket
renlig. Hon höll dem borta från deras eget kök. Han
kunde inte ens föreställa sig storleken på dem. Ibland
trodde han att de var som tordyvlar eller som nyckel­
pigor. Men en gång, då han sett en avbildning av en
sköldpadda i en bok, var han nästan säker på att kacker­
lackorna såg ut som små sköldpaddor och hade hårda
skal, som knäppte när de sprang på den stora ugnen inne
hos Göransons.
– Vägglössen är äldre än statarstugorna, sade den
fromma tant Sackéus. De fanns en gång i mossan i
skogen, som man tätade mellan stockarna med. Nu i
sommarhettan kommer de fram. Också de vill leva.
Brontén brusade upp. Han höll ett tal som om han stått
och hållit ett anförande på ett stort möte. Han gjorde så
många gester och lade ut talet så omständligt, att man

glömde bort att han bara talade om vägglöss. Barnen
lyssnade till det han sade som till ett stort brus.
Med barns fräscha och starka förstörelsedrifter kastade
de sig fort över vägglössen, som var lätta att fånga. Nils­
sons och Göransons barn bar ut en vägglus på en spån och
satte den i solskenet. De lät henne gå som ett litet skepp
med en knappnål till mast i sig. Djuret tycktes inbilla
sig kunna springa ifrån knappnålen, fast den satt in­
stucken i ryggen, och det löpte av alla krafter. Barnen
styrde vägglusen med en pinne, ända tills den blev trött.
Sedan svedde de benen av den. De tog ett ben i taget,
med stor aktsamhet, och lät henne halta runt på ena sidan.
Till slut lade de den slaktade kroppen på rygg i sol­
gasset. De hämnades på vägglössen och gav svar på allt
det onda, som föräldrarna sagt om dem.
Då en husa en gång hittat en vägglus i stora slottet,
led barnen. Herrskapet sjönk för en hel dag i deras akt­
ning. De hörde hur föräldrarna frossade av tillfreds­
ställelse. Men barnen förlät åter herrskapet och glömde
denna tillfälliga fläck av fulhet. De ursäktade den för
de lysande festerna, som de stal sig till att betrakta någon
ljum sommarkväll från den risiga häcken.
Liksom kvinnor höll barnen med de rika. De föraktade
de fattiga. Därför var festerna på slottet fester också för
statarbarnen. För statarna var de taggar i ögonen, som
skavde där.
Barnen var de som alltid hungrade efter liv. De läste
med evig lust om de gamla Spaxarna och de stora krigen.
De mindes små bitar ur böckerna, när de sprang och
öppnade grinden. De bröt och bände med den rostiga
järnklykan och kom ihåg kanonportar på de uråldriga

skeppen. När grinden gled upp, såg de också hur den
svenska hären röck fram på den dammiga vägen. De
ställde sig i stram givakt vid dikesrenen. Den sista Spaxen
singlade två öre ned i landsvägsgruset vid ett par nakna
statarpojksfötter. Eller han singlade ingenting. Han såg
dem inte ens. De sönderrivna pojkbenen vände lustigt
hemåt igen för att se efter vad som händelsevis kunnat
ske på gården, medan de varit borta. Barnen var aktiva,
så länge ögonlocken var öppna på dem.
Den här baronen hette Rurik. Han hette Rurik von
Spax. Hans far hade hetat Didrik. Det var Didrik som
ibland tog plogen ur statarnas händer och visade dem hur
en fåra skulle plöjas rak. På Didriks tid hade Mikaels
mor gått hjon. Hon hade dag ut och dag in haft kall
ärtpannkaka till matsäck.
– Vems är du? frågade Rurik någon enstaka gång
barnen, som öppnade hans grind.
– Jag är Göransons, svarade pojken och rodnade
djupt.
Där stod femton andra bakom Karl Göranson som
också gärna hade velat svara på frågan. – Jag är Göran­
sons, jag är Nilssons, jag är Linds.
Men baronen frågade dem inte. Han satt tungt klädd,
fast det var mitt i sommaren, i baksätet av den gula
trillan och lät sig köras rätt fram. Barnen tänkte på den
stora salen med mörka tavlor och korsade vapen. Baronen
satt kanske och tänkte på någon av dem, som slagits med
som generaler i de avlägsna krigen. På sin farfar eller
farfars far. På någon gammal borgruin, på vallgravar, på
gnisslande vindbryggor ... Barnen fick respekt för hans
tankspriddhet. De förlät honom den med glädje.

– Kom så sätter vi ut fartyg i ån, skrek de kort där­
efter.
Trillan puffade upp moln av grått damm efter hjulen
och försvann hastigt. Landsvägen med hundlokorna rykte.
Kumminen sköt ut sina små, båtliknande frukter, som
smakade beskt.
– Vad frågade han om? undrade de andra barnen
avundsjukt.
– Asch, han ville veta hur det stod till, svarade den
privilegierade och putade med händerna i fickorna, som
inte hade några bottnar.
– Pytt! sade de andra. Och likväl var de osäkra. De
ville tro baronen om allt överraskande. Den som hade
hemligheten fortsatte slugt:
– Han tyckte jag hade växt. Jag får börja gå stora
dagsverken så fort jag slutat skolan. Han frågade hur
många år jag hade kvar än.
– Kände han igen dig då? frågade lilla Nisse Göran­
son förvånat.
– Hå, han kan årtal, födelsedag, timme och allt, när
det gäller mig. Han undrade bara vad jag helst skulle
vilja bli, när jag blev större.
De andra stötte fundersamt ut sina båtar och syntes
osäkra på vad baronen kunnat få i tankarna just den
dagen.
– Kände han verkligen igen dig då? surrade det länge
som ett eko i deras hjärnor.
Men det var aldrig så. Baronen tycktes helt och hållet
glömma bort det han inte frågade om för var dag, när
det gällde folket. Han höll noga reda på sina hästar, på
sina femhundraårsgamla ekar – någon var tusen – som

hade knottriga stammar och kronor stora som hela hus.
Han såg efter att gårdsplanen blev ordentligt krattad för
var dag. Men statarbarnen var ett slags oskiljbart män­
niskomaterial för honom.
– Göranson borde sluta upp med att skaffa sig flera
barn nu, hade han en gång vänt sig till honom.
Den förfallne stataren hade stått och stirrat i marken.
Efteråt redogjorde han för samtalet, så att barnen
hörde det.
– Jag ska sluta också, baron.
– När man nått halva dussinet, bör man sätta stopp,
min kära Göranson.
– Men jag har ju redan sju, baron ...
– Jasså – jasså – sju var det. – Ja ja – så mycket
hellre då, Göranson ...
– Men vad ska jag göra då, baron?
– Se på mig, Göranson! Jag har inget barn, jag, fast
jag har en stor gård att sköta om. Man måste vara för­
siktig, Göranson!
Så hade Göranson dragit ut den lätta fjädervagnen och
åkt bort mot stationssamhället, glad i hågen och med
viftande piska. Det var de få gångerna han kom ut.
Barnmorskan kände till Göransons förhållanden mycket
bättre än baronen. Hon fick räkna. Baronens förmaningar
hörde knappast dit.
Statarna skrattade åt dem på åkern.
– Se på mig! sade de. Och så redogjorde Göranson
på nytt bullrande och med många utvikningar för det
kuriösa samtalet med baronen.
Friherrinnan kunde inte få några barn, alla visste det.
Hon gick som ett murket kärnhus med sitt väldiga fågelbo

på huvudet och var gall. Inne i de barnlösa salarna under
mörknade familjeporträtt gick friherrinnan ... Det ekade
tomt i det stora huset. Gall – gall – gall, lät det också
efter stegen. På balerna tog herrskapet en släkting till
sig, en systerdotter till baronen, och de föreställde sig
henne som dottern, och de intresserade sig för friarna till
henne. Men friherrinnan själv var som cypressen i parken.
Hon hade förädlats för länge, hon kunde inte bära någon
frukt. Och Sackéus hade kunnat förklara heligt och dyrt,
hur sorgsen baronen i grund och botten varit, den gången
då Göranson skrävlat och talat om sina sju barn. Hos
statarna kom barnen till glattare än den lätta fjäder­
vagnens hjul dansade.
– Jag talade ju om för honom att halva dussinet är
passerat för ett helt år sen, sade den för en gångs skull
stolte stataren.
Och nu växte Göranson plötsligt till ett slags hjälte.
Baronen visste inte ens hur många avkomlingar Göranson
hade skänkt till hans jord. Barnen – som kom från
himlen på luftiga vingar som änglarna och sänkte sig
ned till grå trädor och gula stubbåkrar, där ekarna vän­
tade med sina skuggiga tak – de kom till Göransons
flacka kök i en mer verklig bemärkelse. Barn var små,
de kom bort på den stora gården, när man såg dem upp­
ifrån herrskapsbyggningen, där de inte fick hålla till.
Statarna själva stod i statarboken. Men barnen? Vem mer
än föräldrarna hade så noga reda på dem?
– Se på mig, härmade också Nilsson.
– När sex är passerat är väl nästa stoppställe tolv då?
– Det är tolv, Göranson, sade Nilsson med värdighet.
Annars se på mig!

Baronen ville inte ha statare med många barn. Men
hade en familj, som inte kom inflyttande, utan hade fått
föröka sig på platsen, tre barn eller färre, eller fler, då
brydde han sig inte mycket om de särskilda barnen.
De snärjde över gårdsplanen och kring husen, och de
samlades i de långa statarlängorna fram mot nätterna, när
de skulle sova. De var bara små människokullar för
honom. Och sedan hette kullarna Bisters, Sackéusas,
Nilssons, Göransons, Linds eller Bronténs.
Bisters var en ovanligt liten kull. Den var bara Mikael
och brodern, sedan systern dött genom en olyckshändelse
i ån en sommarmorgon.







IV.

Nere mot ån låg de två statarlängorna med svackiga
tak, som ett par svankryggiga, sönderridna gamla kampar.
I den norra bodde Linds, Nilssons, Sackéusas och Bron­
téns. I den södra bodde Göransons. Där bodde en dags­
verksgubbe som kallades för Sniken. Och där bodde
Bisters i ett stort kök, som var som Döda havet.
Somliga av statarna kom ur släkter, där männen varit
båtsmän eller knektar på den gamla indelningens tid. De
hade sina gamla namn hängande efter sig. En del gick
och fick namnen ändrade. Men Sackéus var ett sådant
namn, som kommit att bli hängande. Lind var ett knekt­
namn.
Bister var ett annat gammalt namn. Det hängde efter
Mikaels farfar som varit båtsman. Mikaels far hade fått
det ändrat tillbaka till ursprunget, ett långt vanligare
namn, en gång, men det gamla hängde. Det blev som ett
öknamn. Alla kallade honom vid det. Prästen kallade
honom vid det andra. Man gissade att släkten inte var
från trakten.
Bistrarna hade varit storvuxna. Det sades att farfadern
en gång råkat slå ihjäl en karl, och att släkten sedan haft
ett arv av grubbel. Han fällde honom med ett enkelt knyt­
nävsslag i förbifarten, när han skulle gå in på krogen,
som en gång legat vid den gamla grinden, där allén

började. Halvrusig värvade han sig till kronan. För slaget
fick han aldrig något straff utmätt.
Denne Urbister dog ung. Han blev sängliggande genom
många och långa år, under vilka han knappast levde, och
hans sista tid var mörk. Man sade att han dog vid trettio­
fem års ålder, men att han likväl levde tills han var över
femtio. Han gav upp andan på ett utställe, i en backstuga
som hette Himmelstorp. Bistrarnas gamla båtsmansställe
hade legat ett stycke därifrån, i kanten av storskogen. Det
var numera bara en mossig stuggrund med vilda vinbärs­
buskar och höll på att helt jämnas med jorden.
Eljest kom statarna från många håll. De blev alltid
mer eller mindre lika, sedan de fått vara statare i några
år. Nilsson var en stor frisk karl med en utsliten hustru.
Han var inte mer än fyrtio år, men hade barn som redan
var tjugu. Den äldsta sonen tog stat samma år han gifte
sig med en flicka, som han haft ett barn med långt
tidigare. Han hade drömt om något helt annat medan han
var ung. Det gick galet för honom. Barnen kom i vägen –
de lade sig på tvären över hans väg.
Ett av Nilssons barn hette Hilma. Det var henne som
de andra kallade för Blemman. Hon var rödhårig, grov­
byggd och fräknig i ansiktet på den stearinsaktiga,
fräcka huden.
Lind var ett råämne. Men han sackade fort ner när han
kom på gården och blev statare. Göranson var förfäad
av flera generationers oxdrifter. Han var en kvarleva
ända från trälarnas tid, från 1300-talet, sades det, då de
första stora gårdarna på trakten anlades. Han hade tröst­
lösa, matta ögon och oxarnas egen takt i sig. Han
reagerade inte ens alltid för insekterna, som omvärvde

statarna och djuren på åkern om sommaren. Då gick han
med stora bromsbulnader i huden. Och han slog slappt
ifrån sig, då någon ny insekt satte sig att söka efter blod
på halsen eller på hans hand.
Man skämtade med att Nilssons och Göransons hustrur
fick barn lättare än kaniner. De gick uppe, skötte hus­
hållen, gjorde mjölkningen, slog ungarna och trätte med
de andra kvinnorna, ända tills deras stund kom. Då drog
de sig inåt köken och reglade dörrarna i lås. De lutade
sig på sofforna, jämrade sig något – och fick barn. I
sista stund skyndade man sig över till stationssamhället,
där det bodde en hjälperska. Det var som om man i det
längsta tänkt spara utgiften. Ibland var männen borta,
när värkarna kom, och den lätta fjädervagnen hann aldrig
fram i rätt tid, då en sax eller ett snöre behövdes.
Kuskens och rättarens bodde för sig själva. De hade
helare och renare kläder, och det talades mycket om hur
fint de hade det inne. Rättarns hade korkmattor på
golven. Kuskens hustru ansågs för mycket vacker. Hon
var svarthårig och hade ett lockande sätt att gå. Egent­
ligen var hon en fattig torparflicka som gift sig upp.
Man brukade ibland nämna henne som exempel på fram­
gång. Efteråt sade man alltid att framgången bara be­
rodde på god tur. Hon hade lyckats bli gjord med barn
av kusken.
Statarna följde kuskens hustru med blickarna, när hon
gick mellan husen på gården. De strök henne med ögonen
från midjan och ner över hennes päronformade höfter.
Barnen lärde sig fort att se något särskilt hos henne.
Kogubbens Viktor brukade utlägga hennes kroppsliga an­
vändbarhet på olika sätt. Det klack alltid till i barnen,

när de såg kuskens hustru gå i solskenet på sluttningen
upp till stugan, där de levde i sin avskildhet, endast
några trappsteg från herrskapets.
En gång gick det en historia, som kopierades i alla
statarkök under en hel vår. Den byggde på det faktum
att kuskens hade en ljus son.
– Varför kan de inte ha det då? frågade lilla Kalle
Göranson i sin oskuld.
– Idiot, bet Viktor av. När föräldrarna är svarta som
mina fötter!
De andra barnen grubblade på det, men förstod det
ändå inte riktigt. Det var så mycket de snuddade vid,
när de grubblade på kuskens kvinna. Det var karriärens
hemlighet och det var skönhetens, i allting erkända, vid­
underliga problem. Det var frågorna om makten. Det var
också någonting annat, som statarna, och i synnerhet då
mödrarna, hatade med ett halvt eggande, njutningsrikt
hat. Det var särställningen på det medelhöga plan, som
var kuskens. Det var lägre än herrskapets, högre än deras
eget – ett plan dit de själva skulle ha kunnat nå, om
de haft tur.
Men barnen lärde sig fort förstå, att också bland
statarna var det skillnad. Göranson, som man ibland på
skämt sade ha varit statare sedan flera hundra år tillbaka,
stod lågt. Hans hustru, den mest skrikiga bland alla
mjölkerskorna i lagården om morgnarna, sattes ännu
lägre av både kuskens och rättarens. Göransons barn
tryckte huvudena mot moderns mage, när de var trötta,
och då sjönk liksom huvudena tillbaka in i den. Hennes
mungipor såg ut som om någon hakat sig fast i dem och
blivit hängande. De drogs alltid nedåt. Hakan var fyr­

kantig, slapp, och avdelades från det övriga ansiktet som
en ruta för sig själv.
Barnen tog instinktivt parti för skönheten, de också,
och de föraktade fulheten så snart det inte var dem själva
det gällde. Göransons kvinna hette Mia. Till och med
namnet tycktes dem skrattretande och inbjöd till hån.
De uttalade det med en katts långdragna jamande:
M-i-i-a-a-a ... I mars jublade de det nätter och dagar.
Bland statarkvinnorna fanns sådana som kunde sitta i
timmar och tala om hur man kunde köpa saker billigt.
Det var inte bara de gånger det kom en främmande
handelsman till gården. Det var mestadels, när de var
ensamma, när de tog sig en liten stunds vila. Mikaels
mor lyssnade på dessa samtal med glupande intresse. De
tycktes ofta glömma sakerna de talade om. Det enda de
då fäste sig vid var vad de kostade.
– Kuskens Vendla har fått en ny klänning. Jag såg
en annons i tidningen om en sorts rutigt tyg, sade de och
hoppade från ett till ett annat.
– Ett rutigt – det som kostade två kronor ...
– Jag ska visa hur det såg ut på beskrivningen, sade
den talande och stack in i köket till sig.
Så letade de rätt på den gamla tidningen. De studerade
tillsammans den sönderlästa annonsen.
– På den gatan kan man få det mycket billigare, för
en och femtio, insköt en annan. När de hållit på en stund
hade de glömt bort tyget, och det var bara prisen de jäm­
förde med varandra och talade om.
De köpte nästan aldrig något av alla dessa föremål.
De läste annonserna om dem i ortstidningen, de samlade

upp namnen på affärsmännen, som sålde dem, och de
talade om priserna och njöt.
Barnen förstod ännu inte det egendomligt särskiljande,
som låg i att föräldrarna var fattiga. Men de greps av
beundran inför kuskens och rättarens, som inte pratade
så mycket om vad de skulle köpa, utan också verkligen
köpte det de ville ha.
Kuskens Vendla var redan som barn en skönhet. Men
kläderna framhävde att hon var vacker, och barnen kände
sig mer avundsjuka på dem, än på att hon hade ett svart,
liksom dagglänsande hår kring ett litet dumskönt ansikte.
Enstaka gånger om somrarna gick ungdomen till danser
vid avlägsna logar, eller de vandrade i flockar till andra
gårdar och var borta i över ett dygn. Det var om lör­
dagarna, sedan man kommit hem från åkern. Ibland var
det dans borta på något av torpen. På själva gården fick
man inte dansa annat än vid särskilda tillfällen, därför
att det mestadels blev slagsmål parallellt. Friherrinnan
tyckte illa om alla dessa vandringar.
En del brydde sig inte om det. De vandrade flockvis
bort till dansbanan vid stationen. Pojkarna klädde sig i
slängiga cheviotskostymer, som de tog ner från vindarna i
mörkningen. De var fläckiga vid gylfarna och det luktade
sill om dem, eftersom sillen också förvarades på vinden,
och det var uttänjda fickor bak, där brännvinsbuteljerna
legat och tryckt i åratals lördagskvällar och nätter.
Vid dansbanan suckade dragspelen som gökar bland
det daggiga lövet. Men pojkarna blev fort berusade.
Flickorna blev med barn. Fötterna dansade inte länge,
måndagarna var ofta trista som mardrömmar, och unga
statardöttrar gick med oro i ansiktena när omkring en

månad gått. Friherrinnan fick vid sådana tillfällen mera
vatten på sin kvarn. Hon talade allvarligt med mödrarna,
när hon träffade någon av dem uppe vid gården.
– Det är tiden vi lever i, sade hon och riktade sina
stillastående ögon på den svarande. Nog fruktade vi mer,
när vi själva var unga. Inte sant?
– Hon som inte kan få en unge, kan väl säga det!
sade statarhustrurna, när de kommit för sig själva. Det de
tog avstånd från var friherrinnans bristande kunskap i
saken. Mot döttrarna var de stränga som förut.
Flickorna gick där förgrämda. Det fanns de som teg i
veckor och månader, sedan en olycka hänt. Ingen talade
till dem. Man hade rutiga filtar i statarstugorna, och av
filtarna gjorde man bylten, som man hade barn i, barn
som inte behövdes av dem som fick dem.
– Barn är det enda vi får gratis, sade statarna. För
varje nytt barn tycktes man gå alldeles förkrossad. Men
efter en kort tid glömde man olyckan. Barnen fanns där.
Det var naturligt att kvinnor fick barn ... Barnen fick
själva barn, och ibland fick de dem alldeles för tidigt.
Då upprepades klagovisorna igen. Efter någon tid glömde
man dem åter.
Barnen var blodet, som vattnade fälten, så att det växte
där. Herrskapet förmanade ofta. Men också de tycktes
glömma fort. Ingen vågade tänka att gårdarna också be­
hövde barn. Men en gård utan barn skulle ha dött, liksom
en ätt utan barn dog, även om dess medlemmar bodde i
det vita slottet bakom den uråldriga, skyddande häcken.
Det var statarna som gjorde trakten gemensam på sitt
sätt. Trakten var full av stora gårdar. Gårdarna hade
sina ägogränser, som aldrig rubbades. Men statarna

passerade gränserna för var höst. Mellan gårdarna
flyttade statarna, cirkulerade, kom tillbaka, och flyttade
åter.
Något gott hade det likväl med sig. Statarna var draget
i bygden. Det övriga folket blev inblodat, till dess blodet
ruttnade i ådrorna. Det blev dårar, som fick flytta till
ålderdomshemmet redan då de var små, och av vilka de
bästa drev utefter vägarna den tid, då det var sommar.
Det blev stackare sådana som Niklas, som bodde i södra
statarlängan som ett fån. Varken hans farfar, hans far
eller han själv hade varit borta från sin gård. Men på
fattiggården gick ungt folk med fallandesot, avkom­
lingarna från välburgna bönder för bara femtio år till­
baka. Bondesläkterna slocknade som gamla gistna lyktor.
Men statarna föddes ofta friska, om också en del av dem
senare fick lungsoten och dog. Det stod alltid ett kors­
drag mellan de stora gårdarna om hösten, då statarna
flyttade.
Då kunde Lind, Nilsson och till och med den lille
Sackéus gripas av oron.
– Nu får det bli ändring, sade de. Det får bli bättre
eller sämre. Men ändring får det bli!
– Ska du ut nu? Med ”ut” menade man bara att
strykas ur statarlistorna på den gården och införas i
listorna på någon annan gård, som låg ett stycke därifrån
och ganska noga liknade den man lämnat. Men det var
likväl att röra på sig.
– Nu är tålamodet slut, nu ska det flyttas! sade man
karskt och spottade långt ut mot friheten.
– Vart bär det av, om man får fråga?
– Tänker du springa korsom kanske ...

– Vi får väl se.
Alla drömde de om att bli torpare så småningom. Helst
av allt ville de komma in till staden och få något arbete
där. När det inte gick, talade man ändå om staden i sam­
band med något kort besök under en jul eller en mid­
sommar. Dessa resor blev aldrig av. När helgerna änt­
ligen kom, talades det aldrig mer om någon resa.
– Flytta bara, sade Brontén, den yngste av statarna,
som varit ute i världen en hel del redan. Flytta, så att ni
åtminstone får känna vagnshjulen under fötterna. Gör det!
Då talades det om flyttningen i dagar och veckor, i
månader och hela år. De, som pratade mest om den,
stannade. Talet om att flytta var det enda sätt på vilket
de kunde hävda sig litet. De trodde att om de flyttade,
så skulle de vålla baronen en stor skada. Han skulle få
det svårt att i en hast skaffa sig nytt folk.
– Till hösten får det gå som det går, sade de om
våren och sommaren. Men sen får du också se mig packa
ihop och fara mina färde.
De talade om flyttningen som om det varit fråga om
väldiga vagabondfärder till främmande land, där statarna
skulle bli kungar, som alla tillbad och alla fruktade. Det
lät som om de där borta skulle bo i borgar av guld och
äta frukter, som man räckte dem på fat av ädla metaller.
Men deras tålamod räckte långt.
– Jag har varit inne och sagt upp, var det stående be­
skedet, när någon varit inne i ett ärende på kontoret.
– Tingade du inte på lätta fjädervagnen i stället?
– För min del får lätta fjädervagnen vara för all­
tid nu ...
– Göranson där har beställt den för tio år framåt!

– Jag ska flytta tills nästa gång blir, jag.
Det var statarnas enda tillfälle att uttrycka sin nästan
glömda frihetslängtan. De ville så gärna föreställa sig
baronen och gården vara strängt beroende av dem. Det
var en falsk föreställning. I grunden visste de det också.
Långt före flyttningstiden översvämmades gården av
statare, som ingenting skulle ha haft emot att lämna de
platser de hade och flytta dit. De kom om söndagarna och
steg in i köken, medan man satt där inne och ruvade,
utan att veta något att ta sig för. Många av statarna och
deras kvinnor hade släktingar på andra gårdar. Alla
talade de om att flytta. Bättre eller sämre, sade alla, det
var bara förändringen man eftersträvade och tycktes sätta
något värde på.
– Vill du ha min baron i byte kanske?
– Baron som baron, men tio kronor för omväxlingen!
– Det trodde du, sade den som föreslagit.
– En flyttning blir nog dyrare än så, sade någon. Alla
saker som går sönder och allt man får förstört.
– Ränn då åtminstone inte på ljusa dan, manade
hustrurna och såg avogt på de kommande.
Men de främmande bara skrattade och skrockade och
försökte göra sig betydande på sitt sätt.
– Vems är vägen? frågade de. Vems är egentligen
vägen här? Är det er?
Folket på gården såg än mera hatiskt mot de kommande
och gående. De överraskade söndagar och kvällar, eller
de gick mitt på blanka dagarna i friveckan och kände sig
för. Man var ängslig för att de iakttogs från fönstren i
stora byggningen. De gick mitt för de höga slottsfönstren
och väckte uppseende. Baronen skulle inte bli så ivrig, då

hans egna statare hotade med flyttning, när han såg detta
överflöd på lediga armar och utbjuden kraft. Han blev
inte ivrig ändå. Och man visste det dess värre, även då
man försökte behålla skenet.
– Jag gick bara här förbi, ursäktade sig de främmande
och slog omkring sig i språket.
Oktober var en orons månad. Det fanns då lika gott om
statare som det fanns gråsparvar kring de rivna halm­
stackarna i mars. Men det var skenet. Man hade så få
tillfällen att briljera med något sken, som lyste litet om­
kring sig bland vardagens lågmälda ord och små gester.
– Flytta du in efter mig, jag ska rymma ut köket i
god tid, sade statarna då det inte gick att komma längre.
– Jag flyttar själv till hösten, då får du mitt också.
– Följer trasorna i tapeterna också med?
– Du får dem på köpet, bara du ger dig av. Gör det
innan man märker att backarna här vimlar av folk!
De stannade. Nilssons, Göransons, Sackéusas, Linds,
Bisters hade stannat år efter år. Bara Brontén, rebellen,
var ny. Han var genomfartsgårdarnas man. Inte heller
detta hade i grunden ett större anseende.
Och för att försvara att man stannade, satt man och
skröt för de främmande statarna, sade att man hade det
ganska gott där man var. Man sade det långt efteråt, då
det redan var omöjligt att flytta. Då talade man mycket,
för att bullret av orden skulle ursäkta försummelsen, som
redan var skedd.
Det var i själva verket en bra gård. Man fick sin stat
som man skulle. Rättarn mätte i överkant ofta, när ingen
såg på. Baronen förstod inte mycket av arbetet. Det hade
den fördelen med sig, att han inte lade sig i arbetet, så

som han skulle ha gjort, ifall han förstått alltsammans.
Statarbyggningarna var långtifrån obeboeliga – nu för­
svarade man till och med dem – fast de såg skröpliga
ut från vägen. Ån var bra att ha. Det fanns inte heller
åar vid alla gårdar... Om hösten kom iden och siken
i den. Hustrurna hade tvättbryggan alldeles utanför
trapporna – något väsentligt, då det fanns barn ... Och
dessutom var det skönt att känna till platsen man bodde
på – här hade man nu vant sig.
– Vi har det heller inte så illa, sade de främmande
och tycktes stuckna.
Och de satte sig att tala om gårdar, där det var värre
att vara. De letade efter försonande drag i allt, tills de
fann dem. En av hustrurna talade om hur friherrinnan in­
tresserade sig för barnen. När en som haft otur blev med
barn, blev hon aldrig mera uppkallad till herrskapet för
att stå till rätta. Träffades man på backen blev det högst
ett par ord. Någon gång då och då, med års mellanrum,
hölls det skördefester, när alla fick äta sig mätta på
gårdens bekostnad. Alla gårdar hade inte sådana fester ...
– Man vill ha ändring trots det, sade männen.
– Ni kan tänka på oss med barnen ... För oss går det
inte så gesvint som för er ...
– Ni står vid era spisar, spisar är det inte stor skillnad
på. Men vi har vänt den här jorden nog länge för att
känna den ...!
Men då det började luta över till klagan igen, tröstade
man sig med att tänka på statare, som var tvungna att
flytta för vart år. Ingendera delen var bra. Det blev lång­
samt också att klaga. Och därför satt statarna hela sön­

dagarna om sommaren tillsammans med de främmande
och skröt om sina respektive gårdar.
Det var bara stataroron som låg under och rörde litet
på sig. Barnen växte upp vid den, och de fortsatte den
själva, då de själva blev statare.
– Jag sköter mitt, flytta ni, sade hustrurna och vände
tillbaka till spisarna. De klagade eljest på allt, men av
flyttningen i och för sig var de ointresserade. För
männens uppbrottssignaler slog de dövörat till.
– Sköt dig bara så att du inte får fler att sörja för,
slog någon ner på den talande.
– Pass dig själv för räven!
– Håll dig till ditt, jag tänker det räcker.
De blev osams. De svepte kjolarna omkring sig och
föreföll förnärmade. Gammalt agg kom fram och brände
som nässlor, när man piskade varann med de ogäldna
oförrätterna. Männen såg slokörade ut och gick i flockar
ut på backarna för att prata. De gav sig obesegrade ur
kvinnornas strid. Kvinnorna ”värmde på pannan”, som
de gjorde vid alla sorger och bedrövelser.
– Nu springer jag och värmer på pannan – kom!
sade de.
– Jag har inte tid ...
– Kom!
Barnen hade suttit i farsturna som kråkor och flaxade
ut i svärmar, när någon skrämde dem. De fanns överallt.
De var hemma överallt, där det fanns vuxna. De visste
inte något om, varför man flyttade. De sprang skrikande
ner mot ån, ovissa bland besked och frågor, skränande av
liv, som de inte kunde ge något annat uttryck.







V.

Nu var det sommar alla dagar. Statarbarnen lekte där
det föll sig, men mest var det kring lagården och
stallet. Solen borrade i leran på betäckningsplatsen som
förödande spjut. Gräset frättes upp och blev till brunt
förne. Kofälen fylldes av urin, som åter avdunstade i
hettan.
De små levde sitt solliv med sina nerver. Intet var så
behagligt som att kasta sitt vatten eller göra sin tarv.
Intet var så skönt som att äta sig mätt. Smutsa ner sig i
statarbackarnas leriga vattenpussar blev till stora upp­
levelser. Barnen stack först ner en fot, en hand eller ett
finger. Då greps de av yra eller ett slags rus. De vältrade
sig runt i smörjan och målade sina bleka, frågande an­
sikten mörka av den. De kände ett slags tillfredsställelse,
medan smutsen fick torka och spricka sönder i värmen.
Mödrarna var förtvivlade. Klädstrecken bakom statar­
längorna slokade alltid av illa tvättade, grådaskiga kläder.
Från tvättstället vid ån sjöng klappträdens smattrande
sånger. Mödrarna höll långa, uppfostrande tal. Barnen
förstod dem inte. De äldre hade glömt att de varit lika­
dana, då de själva var små och levde sitt solliv på sina
nerver.
Över allting hägrade könens hemlighetsfulla problem,
ofattbart ännu, envist och eggande.

Det långa avträdet med sina ribbade dörrar var en stor
fyndort. Det motbjudande förstods ännu inte av barnen.
Allt som kom ur den egna kroppen, allt man kunde göra
med den, intresserade dem oerhört. Kring avträdet fanns
sällsamma dofter. Där fanns mystik, förreglad hemlighets­
fullhet. Avträdets odörer blandades med lukterna av näss­
lor och mållor. Solen stod nästan stilla över det. In­
sekterna kretsade kring det, surrande i värmen. Urblekta
gardintrasor skylde fönster, på vilka promenerade svarta
flugor. Pojkarna spionerade här på flickorna, de smög
sig bakom väggarna med spön, de låg på lur långa tider.
Ribbspringorna hade förbudets lutning. Barnen betrak­
tade staplarna där nere och tävlade om dem. De sörjde,
då en stapel föll. De borrade upp osynliga titthål i de
murkna väggarna.
De skilda avdelningarna hade en personlig prägel, som
liknade hemmens. Väggarna hade planscher, klipp ur tid­
ningar, Genovevor med den värnande hinden, heliga Guds
mödrar med av åldern gulnande barn. Sackéusas avdel­
ning var som ett tyst tempel. Där fanns en madonna med
den nyfödde framför tre brinnande ljus. Där fanns
Kristoffer som vadade genom den strida älven. Ett
knubbigt Jesusbarn såg ut som det knådade deg på jättens
ofantliga, veckade manke. En eldsprutande solnedgång
kastade sitt sista skimmer över en blänkande sjö. En plog
tranor sträckte mot ett fjäll högt uppe i norr. En sago­
kung satt prisnosig, böjd över sin centnertunga, guld­
smidda krona.
Göransons cell var naken och kal. Här hade barnen
kretat oförskämda ord och i sin okunniga grovhet försökt
återge könsdelar på alla upptänkliga ställen. I allt fanns

det spår av sexuell symbolik. Den fanns på väggarna, på
locken, på de fattiga ansatserna till urklippstavlor i sim­
pelt tryck, som satt uppfästa med knappnålar mellan
spindelnätsväv och springor.
Man erinrade sig varandras avträden. Man jämförde
och studerade dem. Det första barnen gjorde, då de var
borta, var att söka sig till dessa platser. Hade man sett
något särskilt fint avträde en gång, så glömde man det
inte i brådrasket. Barnen drömde sig ibland vuxna och
fantiserade om, hur de då skulle pryda sitt hemlighus
med planscher, vykort och löv. Flickorna drömde om att
göra dem till små dockhem. De använde en del av sin
tidigast vaknande modersinstinkt på att tänka ut dess in­
redning. Nygifta statare berömdes eller avhånades för det
sätt, på vilket de lyckades sätta en god stil, eller ingen
stil, på sin avdelade cell i det ödsliga jätteavträdet på
gården.
Barnen hade ett av sina älsklingstillhåll där om somma­
ren. Sinnena tog emot allt. Hemligheterna, som nådde
dem från människorna, från djuren, från jorden upptogs
med samma fenomenala mottaglighet. Statarbarnen
sprang omkring lika öppna för allt som nådde dem i
detta stillastående flimmer av en sol, vilken aldrig
brann ned.
När den stora tjuren fördes ut, drevs barnen undan. De
gick motvilligt. De släpade fötterna efter sig som om
leran fäste dem kvar just vid den fläcken. De tappade
avsiktligt saker och måste vända tillbaka för att hämta
dem. De gjorde hundratals krokvägar. Skällsorden hag­
lade i luften. Mödrarna kom ut från dörrarna och skrek
gällt.

– För tidigt, gunstig herrar. För tidigt, för tidigt. Ge
er genast av därifrån!
De försökte få barnen in till sig i köken. Flickorna
gick och såg blyga ut, eller satte sig vid spisarna och
var stilla. Det var bara pojkarna som inte gick att få in.
Det parlamenterades och bevektes. Strykhotet hängde
tungt i luften som en redan fallmogen frukt.
– Tids nog när ni förstår något, sade mödrarna med
hopknipna munnar.
De föreföll att utkämpa en inre strid. De blev askgrå i
ansiktena av bekymren över att vara mödrar. De skrämde
med fadern, med lärarinnan, med baronen och med alla,
inför vilka barnen fått lära sig att känna rädsla. De var
upprörda över allt ont i världen. De började som på en
given signal att jämra sig högt.
Men för barnen själva var det inte för tidigt. De hann
aldrig med att lära sig något som var förbjudet fort nog.
Det gick så långsamt att bli stor. För var gång tyckte de
sig ha blivit bedragna på just det som var värdefullt för
dem. Det ville aldrig bli tids nog, och mödrarna, som
fick se allt vad de ville, lade sig ständigt på tvären med
samma enformiga, onödiga bekymmer.
Ögonen på barnen glänste. De stack fram huvudena på
alla upptänkliga platser. Några kastade sig i det höga
gräset vid krikonhäcken. Andra gömde sig bakom träd
eller bakom knutarna. Det fanns barn överallt. Allas
blickar riktades mot betäckningsplatsen.
Kogubbens son var en lång, glåmig pojke. Han var
bara tretton år, fast förvuxen. Han uppträdde redan som
en färdig karl och umgicks med de övriga barnen mest
av välvilja. För sitt dåliga huvuds skull hade han fått

sitta kvar klass efter klass i skolan. Han flyttades upp
vartannat eller vart tredje år bara för att man en gång
ville bli av med honom. Han var den kantiga, urtorkade
lärarinnans fasa.
Viktors predikstol var betäckningsplatsen. Hans åhörar­
skara var de nyfikna statarbarnen. När han befallde,
lydde alla, och när han skildrade sina erotiska upplevel­
ser, trodde man honom blint. Halva hans ansikte var täckt
av utslag, som han behandlade med något slags salva om
nätterna. Den smetade sig fast vid allting i hans närhet.
Den satte feta och ohyggliga fläckar på allting han rörde
vid. Hans huds blekhet bröt skarpt av mot hans grova
lemmar och vräkiga, utmanande rörelser. Han liknade på
något sätt en ört som växt sig alltför lång och gänglig i
skugga.
– Mogen, nästan mogen åtminstone, gick han omkring
och skröt om umgängen med unga flickor och med andras
kvinnor, ungefär som andra talade om väder och vind.
– Modern ville också, men jag har inte tid, inte tid,
sade han och gick omkring låtsat rådvill och upptagen av
sina många förförelser. Han samlade barnen kring sig
och beskrev den ena scenen efter den andra. Det stod en
sky av lagårdsångor kring honom. På hans kläder satt
hår av korna eller av den stora tjuren, eftersom han
brukade hjälpa fadern med det som roade honom i la­
gården. Han studerade där ingående det fysiologiska, det
som rörde djurens drifter, deras födslovåndor och kropps­
liga mysterier. Han var expert på allt det hemliga och
dunkla, som för barnen omvärvde undret med könen.
– Vill du följa med och göra båtar? frågade Karl
Göranson och såg förväntansfullt på den tillfrågade.

Viktor ruskade litet på sig, såg i backen som om han
funderade, tittade sedan med förvånade ögon på den lille
och svarade uppsluppet:
– Menar du det verkligen? Jag som ska bort och för­
föra ett fruntimmer om en liten stund.
För att understryka en oändlig bekymmerslöshet sjöng
han. Han hade ingen sångröst, men han sjöng ändå.
Det var nästan regelbundet oförskämda eller löjliga visor.
Han kunde travestera skolsångerna så att barnen vred sig
av skratt. Ibland sjöng han oförskämda ord till sångerna
i skolan, så att de närmsta barnen började fnittra. Lära­
rinnan hörde det inte. Hon kom likväl springande ned
genom gången som en vädrande hund. Viktor stod och såg
ut genom fönstret med oskyldiga ögon. Ingen tordes
skvallra på honom. Han klarade sig gott.
Barnen samlades tätare kring hans plats, så snart han
antydde att han skulle ut på någon av sina expeditioner.
– Inte får du henne, eggade de nyfiket. Följ med till
ån nu.
Han spände ut bröstet som om han varit en stor
sångare. Orden kom i hesa kraxanden. Han rörde handen
med den obefintliga taktpinnen som en kapellmästare och
sjöng.

Den snöiga nord är vårt fädernesland.
Nu går vi till Blemman med hm-hm i hand.

Hilma var Nilssons barn, denna alltför mogna flicka,
som redan vållat föräldrarna så mycket bekymmer. Hon
tycktes redan från de första skolåren ha haft en kvinnas
yppigt blommande drifter. Hon var Viktors sällskap på

skolvägen och i backarna kring gården. Öknamnet
Blemman fick hon behålla även som äldre, mest därför
att hon hade rött hår.
Viktor spände ut bröstet, drog in hakan, fäktade med
armarna i takten och sjöng en ny visa. Barnen avbröt
på passande ställen. De eggade. Alla ville höra mer.
– Har du haft Hilma nyligen?
– Blemman, henne tar jag när jag vill, svarade Viktor
överlägset.
– Är det sant?
– Var det bara det du ville fråga om?
Han gick ifrån barnen. Men han kom snart tillbaka.
Han blev alltid tacksam åt dessa beundrande frågor. Han
fick då för varje gång nya tillfällen att brodera över sina
ämnen. De mindre använde frågorna till att blidka honom
med, då han tycktes ond eller vresig. Han sken då upp,
började skryta på nytt, berättade nya historier.
Bäst tyckte han i grund och botten om dem som
frågade oftast. Karl Göranson använde detta sätt att hävda
sig i sin litenhet. Mindre och klenare, än att han inte
kunde tigga Viktor om att berätta oförskämda historier,
var han inte. Egentligen var Viktor ensam och tycktes ha
en svårmodig själ.
Det artade sig till ett uppträde på den leriga scenen.
Lockande bölanden trängde redan ut från den röda lagårds­
längans vidöppna dörrar. Kogubben kom springande över
backarna med ett rep i handen. Fodermarsken skyndade
in i en dörr. Barnen dök ned i krikonhäcken som en flock
hopkrupna, skygga djur och gömde sig noga.
– Såg du den förra?

– Den bruna ville inte stå still.
– Skulle du tordas leda ut honom? frågade Karl
Göranson med klappande hjärta.
Lille Olle Sackéus hade råkat bli med i den allmänna
brådskan. Han låg liten och smal i gräset med tindrande
ögon och förstod inte mycket av det som hände.
– Jag leder ut tjuren när jag vill, sade Viktor stolt
och spottade långt ut i det torra, stripiga gräset. Han be­
hövde inte gömma sig nu, men han gjorde det ändå, av
sympati, därför att han tyckte det var roligt. Han lade
sig bekymmerslöst på magen och slog upp med benen i
luften.
– Kon kommer, kon kommer, gick det viskande genom
gräset.
Kon kom först. Hon gick motvilligt och stretade och
spände bakbenen inåt. Då och då satte hon bakklövarna
hårt i backen och tycktes vilja åka fram som en släde.
Fodermarsken slog henne på länden med ett spö, på vilket
ett par löv var lämnade. Kogubben slet i repet och
hetsade så gott det gick.
– Det vanliga krusandet, upplyste Viktor. Man brukar
alltid spela så där blyg ... Det förhöjer det hela.
– Varför gör det det?
– Det där förstår du inte. Titta nu på, så du lär dig
något!
Fodermarsken hade lämnats ensam med kon. Nu kom
den väldige. Tjurens manke, välryktad och blänkande som
en kam av silke, lyste i den blixtrande solen. Han
trängde sig ut genom dubbeldörrarna och blev stående.
Den våta ringen i hans nos glimmade. Han stod år ut

och år in och göddes för dessa sparsamma uppträdanden.
Han föreföll underjordisk i all sin kraft.
– Göm dig noga, nu kommer det!
Tjuren vaggade majestätiskt med kroppen och satte sig
i rörelse. Det väldiga berget av kött skred i förkrossande
tyngd över planen. Till en början tycktes han inte ens
upptäcka den väntande. Kons blyga och darrande skep­
nad tedde sig bortkommen och tunn mot den hanliga
jättevolymen. Litet närmare började han utstöta höga
fnysningar. Ångan bröt fram ur näsborrarna som två
strålar. Under honom hängde könsorganet som en väska.
Ett gråaktigt moln stod alldeles stilla mittpå himlen.
Barnen låg andlösa och stilla, följande varje detalj
mellan sina grässtrån. Marken på betäckningsplatsen
sluttade på ett ställe. Kon ställdes in som en maskin,
precis. När hon vände huvudet med den dräglande mulen
mot stormen, blev ryggen hastigt nedsjunken och svank.
Hon såg egentligen ganska dum ut hela tiden. Barn­
hjärtana började bulta ivrigare. De stötte mot marken
som små trumvirvlar. Dunkandet hördes från den ena till
den andra. Kogubben skrek:
– Ner lite, lite till ... Så ja ...
Den väldige hade plötsligt blivit livlig. Köttberget hade
fattat eld. Tjuren kastade framkroppen högt i luften. Han
tog ett kort språng, och lerklumpar slängdes långt bort
över planen. Han besteg den darrande honan. Volymerna
möttes. Något av det hemliga föll ned i leran på betäck­
ningsplatsen, där det blandades med grå jord.
Det lilla molnet på himlen hade knappt rört sig. Det
satt kvar som en handfull ljus ull till vänster om en av
krikonbuskarnas gröna toppar.

Den korta akten var över. Kampen tycktes knappast ha
varit någon kamp. Den unga kon hade förunderligt stilla
burit sitt tunga lass. Nu fördes hon tillbaka mot båset
med små, eggande slag. Något särskilt märktes inte på
henne. Tjuren stod kvar litet dåsig. Solen sken het ner på
tomma platser på jorden.
Barnen låg kvar en stund och funderade. Det var deras
dag med höga, hemlighetsfulla händelser. Men var det
allt man såg? Var det allt? undrade de ständigt. Hän­
delsen var lika för var gång. Men nästa gång var spän­
ningen åter lika stark. Pojkarna identifierade. Flickorna
hade alltid samma dunkla och vaga funderingar inför den
blyga och skälvande honan.
Då väcktes barnen upp ur sin dvalliknande undran.
Mor Göranson kom ut på trappan till södra statarlängan
och kallade. Karl skulle ut på fältet med kaffe åt fadern.
Hennes mage putade över barnens leksaker nedanför den
trasiga förstubron. Rösten skar som en gäll vissla.
De sammankrupna barnkropparna i häcken vrider sig.
Så får hon syn på dem och skriker än högre.
– Synd du måste gå nu, säger Viktor plötsligt med­
lidsamt. Och han ler försmädligt åt den underlägsne, som
måste lyda.
– Det är ju över nu ...
– Det blir något ännu finare om en liten stund.
– Inte på flera timmar, inte förrän i morgon! för­
söker han hålla det sviktande modet uppe. Han försöker
se helt likgiltig ut, men reser sig dröjande.
– Tror du man är så nyfiken, lägger han till och
låtsas se efter något han glömt, där han legat. Tror du
man ligger här hela veckan för den deln?

Men Viktor känner knepen. Han vet att inte truga bort
sina hemligheter. Han vet att släppa fram bara små
stycken i taget, små antydningar, små aningar endast, för
varje gång. Och han säger så likgiltigt som om han talade
för sig själv – ett par ord. De låter som ett mummel.
– Jag talade ju om för dem att vi måste ta den bruna
redan i eftermiddag ... Hon var alldeles vild för resten,
jag såg det i morse ... Jag har uppriktigt sagt alltid gått
och väntat på hur det skulle avlöpa den gången ...
Karl Göranson står oviss i det höga gräset. Blicken
flackar mellan statarlängan och uthusen. Det rycker i
hans lilla, halvvissna ansikte. Så försvarar han sig modigt
än en gång.
– Det blir säkert inte stor skillnad på det, säger han,
medan han går i små krokar fram mot trappan.
Viktor talar så högt att han skall höra det, fast yttran­
det egentligen gäller de andra.
– Om han visste det, ja!
Men så måste Karl ändå gå. De ser honom traska bort
med sin kaffekorg på armen ut mot åkrarna. Solen har
öppnat breda, krokiga sprickor i dikesrenarna, och han
går och stirrar oroligt ner i dessa sprickor. Han försöker
vissla oberörd på en visstump, som han för resten inte
alls kan, och till slut skyms han för granhäcken och
några uråldriga ekar. Han går motvilligt, steg för steg,
skakande den skramlande korgen i sin smutsiga åttaårs­
hand, medan han tänker på snubborna från fadern, därför
att han har dröjt för länge.
Från krikonhäcken hörs ännu en tankspridd kommentar.
– Var han inne och kände efter om mor hans hade
något innanför blusen först kanske ...

De andra skrattar. Någon frågar nyfiket.
– Var det säkert, det där om den bruna?
Viktor svarar inte. Han kryssar med slängande armar
över betäckningsplatsen, som nu är tom, och går sakta
bort mot kogubbens stuga. De glömda utslagen lyser
rosiga i hans ansikte. På vägen börjar han nynna med
kraxande röst. Betäckningsplatsens sångare sjunger redan
på en ny sång:

Vid skogens sus, vid bäckens brus,
där kom en yngling full av lus.
Vid källans silverklara glitter
där satt han fromt och knäppte gnitter.

De andra barnen försöker ta efter honom, men lyckas
ändå inte få den rätta fräckheten i orden och tonerna.
Viktors överlägsenhet befästes alla dagar.
Barnen sprids över backarna och kring de långa statar­
längorna med svackiga åsar. De större klättrar i träden.
Flickorna binder sig gräsdockor och sätter på dem huvu­
den av råa potatisar. Pojkarna springer fram och skövlar
idylliska dockhem. Flickorna gråter och klagar för möd­
rarna. Mödrarna skyndar åter över planen som klockor
med ivrigt dunkande kläppar. Fötterna piskar takten mot
de trasiga kjolfransarna. Men pojkarna löper fortare. De
största är redan försvunna.
I övergiven litenhet sätter de minsta båtar i den ler­
blandade ån. De väldiga ekarna kastar sina runda, moln­
liknande skuggor högt upp mot stora byggningen, visande
att det redan är eftermiddag och lider mot kvällen. Be­

täckningsplatsen ligger enformig och drömlös som ett
flackt land.
I de vardagliga köken tickar klockorna sitt nejnej –
nejnej – nejnej. Tankarna försöker svinga sig ut, men
möts av motstånd, slås till marken, släpas i smutsen, får
jord på de långa, ömmande vingarna – och dör tätt invid
marken som sårade fåglar.







VI.

Moderns släkt hade förr varit statare på gården. Nu
bodde hennes föräldrar i ett litet undantagsställe vid den
stora sjön. Mikaels morfar var en ljuslätt gubbe och mor­
modern liten och grå. Morfadern hade ont i sina ben, man
sade att lemmarna tvinade bort på honom. Det hade
kommit efter det att han gått och skurit vass i sjön sent
om höstarna, sedan det blivit för kallt i vattnet, nästan
sedan isen lagt. Det stod en sötaktig, god lukt kring
honom. Mikael undrade om det var lemmarna, som
tvinade och spred lukten kring sig vartefter. Det var
gamla, multnande människors lukt.
Morfadern talade mycket om vassen, som växte i sjön.
Den var hans stora intresse nu, sedan han blivit för
gammal för att orka gå i herrgården. De båda försörjde
sig på vassen. Om höstarna gick också den lilla mor­
modern in i vassen, till dess sjön stod henne till midjan
som en vajande åker. Då trampade mormoderns små
fötter där nere på bottnen bland stenar och slam. Hon
skar också vass. De förtjänade ett som allt en del slantar
på vassen nu, sedan de blivit ålderstigna. Föräldrarna
talade ibland om att det var bra att vassen fanns. Det
var likväl på sätt och vis som de haft sjön att ta ur –
den gav gratis. Den begärde arbetet blott.

Morfadern satt sedan vid stugväggen och spritade all
tufsen. Alla bolstrar var fyllda av tufs, alla sängar var
sådana små tufshav, och Mikaels föräldrar hade också
sina bolstrar gjorda av den fjuniga tufsen, som morfadern
hade spritat. Det blev fisk i tufsbolstrarna, när de blev
gamla men han trodde det aldrig riktigt i vaket tillstånd.
Man sade det om och om igen, och på nätterna, i sömnen,
förmådde han inte mer att spjärna emot. Ibland vaknade
han och tyckte då att det fanns kalla, sprattlande fiskar,
som pillrade omkring i tufsen under honom. Han sprang
upp förskräckt. Han behövde ligga vaken en lång stund,
skakande av skräcken, innan han hann med att övertyga
sig om, att bolstret i sängen inte var fullt av levande
fisk ...
Sedan han blev äldre förstod han, att det med fisken
måste vara lögn. Då satt likväl minnena av den rasslande
vassen och morfaderns söta lukt kvar som fastbrända hos
honom. Morfaderns ben blev allt sämre. Han kunde inte
längre gå ut i det kalla vattnet i sjön om höstarna. Mor­
modern gick något år och rasslade bland vassen ensam,
och han satt endast och spritade, vad hon kunde orka få
upp till stugan. Hon gick och bar väldiga fång på sin
lilla rygg. Vattnet rann från hennes toppiga huvud och
ned utefter hennes sluttande sidor. Hon liknade en vand­
rande skyl av vass.
Sådant var det som Mikael visste om moderns för­
äldrar. Mot henne och släkten, hon kom av, satte han
upp farmodern i Himmelstorp, dit han inte fick komma,
därför att farmodern hade något rykte kring sig, som
gjorde att föräldrarna sällan reste och hälsade på henne.

Då Bisters en gång skulle få ett torp för sig själva,
skulle de ta moderns föräldrar till sig. Det var bestämt
sen långt tillbaka.

*

När Mikael blev äldre mindes han ibland sin barndom
om sommaren som en tid av feber. Han kände oron och
hettan inom sig för var dag. På gården satte sig allt i
trög rörelse tidigt om morgnarna. Då översvämmade
statarna stallplatsen. Sängarna bäddades upp i köken.
Kvinnorna gick till mjölkningen. Yrvakna ord och svor­
domar genomträngde den ännu friska luften. Ett rosigt
solljus föll snett ner över en ny dags allmänna olusttill­
stånd och leda. Det knakade i lederna, innan de ännu
hunnit bli uppmjukade. Det var som det saknats fett där
inne i gångjärnen till dem.
Men solen steg högre och högre, den höjde sig som en
stor statarplåga borta i öster, och den skrämde redan om
morgonen med sin hotande värme. Hjonen fyllde dricks­
flaskorna av buckligt bleck framme vid pumpen. Vattnet
skulle ändå bli varmt innan de hunnit ut på fälten.
Barnen låg ännu halvnakna i sina bäddar. Solen sken
över krikonhäcken ner på backarna, som var fyllda av
skräp.
Klockan på dagsverksstugans tak började slänga. Kara­
vanen av torpare, dagsverkare, statare och de unga hjonen
som flygande assistenter satte sig i en ringlande rörelse.
Rättaren gick av och an på betäckningsplatsen. Vattnet
kluckade i flaskorna. Var och en fick sina order.
Tungfotad satte sig en flock statare i sakta marsch.
Gälla hojtanden for skränande över backarna. Kråkorna

kom seglande från sina nattställen. Oken skavde sig in i
oxarnas mankar. Man såg djupa ränder efter träet, där
det i åratal legat och nött sig ner i djurens motspjär­
niga hull.
– Eld i jorden! skrek den ene till den andre som ett
lystringsord.
Karlarna gick bredvid djuren och pratade. Oxarna
vaggade parvis med mularna tryckta mot marken. In­
sekterna kom farande genom den stilla luften, sällande
sig till allt, som befann sig i rörelse. Bromsar, som såg
ut som propellrar, hetsade först på litet avstånd. Efter
att ha följt med ett stycke blev de säkrare. De slog sig
fast på ställen, där de anade blod. De fällde på oxarnas
länder som dalande fåglar. De högg sig fast med krokiga,
skälvande gaddar. Bulor svällde upp på den håriga
huden, tills de liknade knappar. Luften blev allt hetare
och flimrade av en stillastående ångest. Statarna skrek:
– Fänaden äter fänaden, nu börjas det!
– Hej, Brokig! Hej, Drabant!
– På igen!
– Eld i backen, hoj matvrak! Och på igen!
Solen växer till dess den rullar som en brinnande
tunna över den rykande marken. Det rycker i flocken,
den sjunker litet i en sänka, det segar i den långa kara­
vanen, medan lederna knäpper sin olusts melodi.
Flocken vandrar uppåt igen, den syns på en kulle, den
försvinner bakom en dunge av ekar och den delar sig
till slut ute på fälten, där det inte längre ges något skydd.
– Eld i backen, eld i jorden! Hej, Brokig, och hej,
Drabant!

*

Men långt innan flocken av statare lämnat gården hade
barnen glömt den. Oxarnas bölanden, männens svordomar
och skrik blandades med daggvåta gökrop i den tidiga
morgonen. De blandades med glömska.
Klappjakterna till grinden begynte. Några av statar­
barnen gick till skolan. Hundlokorna i landsvägsdikena
började sloka. En del av barnen stack sig undan från
mödrarna. De rymde, klättrade i ekarna, slog trissa,
spionerade mot lagården eller spottade i ån, där saliv­
kulorna uppfångades av halvvuxet braxengli, som stod
stridande mot strömmen. Uppe vid slottstrappan låg den
stora Sanktbernhardshunden och gonade sig i solen som
ett lejon, hugget i sten.
Det kom en handelsman med sitt knyte på ryggen
gående genom allén. Han vek av vid statarbyggningarna
och gick nytert in i köken.
Det var en stor sensation. Ibland kom det en olivfärgad
jude. Han förtalades mycket. Han sålde mycket. Han var
en mycket fruktad, föraktad och avundad konkurrent.
Handelsmannen bredde ut innehållet i knytet över
statarkökets kvistiga golv. Barnen smet dit in. Kvinnorna
samlades kring den främmande och enade sig i ett enda
långt jämrande. Handelsmannen kastade ut glänsande tyg­
stycken över deras skälvande knän. Hemligheterna blom­
made bland ouppslagna varupackor, de heta färgerna
prunkade i grånaden, främmande dofter steg upp som
rökelser från de kvistiga och vardagsnötta golven.
Underst i knytet kom det fram tvålar och flaskor som
luktade gott på långt håll. Det prasslade av knappnåls­
brev, av kartor fulla av hyskor och hakar, där låg tråd­
rullar fyllda av svartglänsande tråd med fabriksmärken

på utländska språk, i askar låg buntar av band i
alla regnbågens färger. Tyger och tvålar, dofter från
städer och syner från stora butiker, tidningsannonsernas
lockande förkunnelser, föreställningarna om hem där
man köpte vad man ville, minnen av skildringar från de
stora samhällena – allt eggande från världen där ute
gjorde mödrarna utom sig. Deras jämmer hördes från
kök till kök. Det trängde ut genom de öppna dörrarna
och kom luften att skälva av trånad.
– Vi har inga pengar, klagade de, vi är så fattiga, vi
kan inte köpa ...
– Jag ska växla, sade handelsmannen och bredde ett
nytt glittrande tygstycke över en statarhustrus nedfläckade
kjolar.
– Vi har inget att växla heller – vi har ingen,
ingenting.
– Åh, försök inte lura en stackars kringvandrande
handelsman med det. Där finns nog borta i byrån, var
säker!
Handelsmannen blinkade mot de skabbiga möblerna.
Han tycktes leta med blickarna utefter golven. Kvinnorna
satt bara och vaggade. Den främmande rörde åter bland
tvålarna, så att de stötte ut nya väldofter. Parfym­
flaskorna klingade med spröd ton. En stor pappbrosch i
mässingsram låg och uppfångade solstrimmor.
– Jag är van vid den visan, sade handelsmannen. Ni
köper dyrare i de stora affärerna. En kramkarl kommer
hem till er och bjuder ut billigare.
– Vi får nog avstå från det som finns i affärerna
också, sade kvinnorna.

Men det syntes de var smickrade. De ville bli tagna
för att ibland gå på uppköp i stora butiker, där ex­
pediterna bugade mot dem över en blankpolerad disk.
– Något ska man ändå unna sig, sade den skicklige
och låtsades slå ihop knytet.
– Vi behövde köpa allt, sade kvinnorna igen och
gjorde sig ärenden fram på golvet, så nära, att de kom att
gå tätt intill skynket.
– Allt gör man inte av med, fortsatte den skicklige.
– Det nödvändigaste bara, kom det om och om igen
som ett eko, medan statarhustrurna böjde sig ned och
handelsmannen kikade innanför deras linnen, där han såg
brösten klyva sig.
För det mesta köpte man något litet till sist. Sakerna
stoppades undan i byrålådor eller underst i sängarna. De
visades skyggt och med hundlika ögon för männen, när
de kom hem från åkern. Ibland visades de inte alls. De
kom fram omärkligt efter långa tider. Då och då hade
barnen reda på dem, och då kände de det som en styrka
gentemot mödrarna.
– Jag ska skvallra för far om pärlemorknapparna, om
du inte är snäll, hotade de.
– Vad pratar du om pärlemorknappar? sade möd­
rarna och såg så oskyldiga ut som om de förstuckit
Vintergatans stjärnor.
– Jag vet vad jag vet, jag – om du inte är snäll,
fortsatte barnen envist det monotona hotet.
Barnen upplevde de första sagorna på bottnarna av
kramkarlarnas lådor. De såg de första lockande synerna
i pappkartonger och blå skynken. De trängdes i färg­
hungriga flockar kring de märkvärdiga packorna på

golven. De gick på tå invid fållarna till det doftande
skynket och nändes aldrig trampa på det. De föstes undan
ändå, men de föstes sällan undan av handelsmannen själv,
som tycktes trivas med barnen. Det var mödrarna som
vakade över dem och sköt ned på vad de företog sig
som vassnäbbade falkar.
När den främmande gick igen, följde statarbarnen efter
honom som en lång svans. Handelsmannen gick in i
andra kök. Barnen snattade till sig ännu några glimtar
av färger. De sög in ännu några näsor av den parfymerade
tvåldoften. De var med överallt. Det var bara upp till
det stora huset, till kuskens och rättarns, som de inte
tordes följa.
De längtade efter främlingar. De sprang efter dem med
vidgade näsborrar. De drog in dofterna ur knytet även
när det var sammanbundet. De kände lukterna ur de
främmandes kläder även då de äldre inte kände något.
Deras sinnen stod så vidöppna av lust. Deras organ var
ännu så hungriga på liv och så friska.
– Väl han gav sig i väg igen, sade mödrarna.
– Varför det, frågade barnen, han hade ju så vackra
saker ...
– När man inte har råd att köpa, återtog klagande
röster. När man bara får se på det ... När man är så
fattig!
Mödrarna bar försiktigt, som om det varit klimpar av
gult guld, sina trådrullar och sina band till byrålådorna,
där de gömde dem noga. De lade dem nederst på bott­
narna. Där gick de och betraktade dem i ensamma stunder.
De vaktade över dem rovgirigt som om de varit ovansk­
liga skatter.

– De har nog pengar, ljög barnen för de främmande
handelsmännen. De säger bara så där ... Det gör de
alltid.
Handelsmannen blinkade med ögonen, men svarade
inte.
– Jag tror bestämt de har det, sade barnen igen.
– Vad ska du bli när du blir stor?
– Handelsman, trodde någon. Handelsman, sade han
stolt och smickrade.
– Dåligt, dåligt, sade den främmande och gick vidare.
Bättre upp, bättre upp!
Knytet hängde runt och packat på hans rygg. Framtill
låg skynket knutet i två prydliga snibbar.
– Jag kommer igen om ett år. Adjö med er, barn.
Han gick ifrån dem mellan slokande hundlokor på den
dammande vägen. När han var långt borta, vinkade han.
Då kände barnen gråten i ögonen. Alltid höll de med
de främmande. Alltid tog de parti mot föräldrarna, som
de var för vana vid. Men efter en stund ångrade de sig.
De var hungriga. De sprang in i köken till mödrarna för
att äta. De blev tama igen. Nyss hade de varit förvildade
av syner och drömmar. Nu var de små tamdjur, som
ville äta.

*

Göransons barn smög bort med sina styltor och stal
sig till att gå på landsvägen. Det blev runda märken i
dammet efter störarna. Det var en stor omväxling till de
platta märkena efter deras egna fötter. Då det kom väg­

farande, kastade de in styltorna i buskarna och sprang och
gömde sig. Hälften av all glädje gick åt till bevakningen.
De levde i en värld där allting var förbjudet. De vande
sig att ha ögon i ryggen. De lärde sig att känna igen
vagnsbuller på långt håll, kilometer innan de åkande
syntes. De skärpte sinnena som förbrytare. De låg gömda
och lyssnade och njöt i hettan. Ovanför deras utsträckta
kroppar stod insekternas surr liksom stilla i luften.
Ibland hände det mycket på en dag. Ibland hände det
ingenting. För barnen fick allt betydelse. De fick inte
vara någonstans. De var överallt, där något hände. Blodet
sög upp alla sensationer med mjuka penslar.
Mödrarna fick stå på trapporna och ropa förgäves på
dem. Blåklockorna omkring dem teg. De stod bara och
hängde med sina trötta huvuden i värmen.
Det kom någon. Från flock till flock gick de hemliga
signalerna. Snart var landsvägsdikena fyllda av barn.
Vackra Adolf kom fladdrande långt borta i allén. Han
gick längst ut på vägkanten, så nära att gräset strök av sig
dammet på hans byxor. Han hade kardborrar hängande i
små flockar på benen. Barnen som gick på styltor hade
sett honom på långt håll. När han kom närmare sken hans
ansikte upp. Han slog ifrån sig med armarna som om
han tänkt lyfta och flyga bort. Men han fortsatte att gå.
Barnen började ropa fula ord till honom.
– Så vacker du är i dag – men vad har du där? Vad
har du i rocken?
Vackra Adolf stannade mittemellan två steg. Hans axlar
var smala, men hans höfter var fylliga som på en kvinna.
Han böjde sin veka gestalt åt sidan och kisade på ärmen.
Det var ingenting.

– Va då ... va då ...? När han skrattade såg man
hans tandlösa gom, som var bjärt röd och bröt av mot
blekheten i hans frågande ansikte.
– Får vi komma med på din fest? ven det genom
luften.
– Du är budd, du är budd, du är budd, pekade han
på alla som inte hånat honom.
– Är inte jag budd då?
Då blev han litet ängslig. Han såg så många grymma
barnmunnar framför sig. Han såg så många kvickare ben
än sina egna.
– Du, du, du, du, du, du, skrek han till dess han blev
alldeles röd och fick svårt för att andas.
Vackra Adolf var bara ett fattighushjon, som fick gå
lös om somrarna, därför att han var ofarlig. Han drog då
kring hela socknen. Han tiggde aldrig. Men ibland togs
han in i stugorna och bjöds på mat, som han åt under
ideliga bugningar. Om vintrarna satt han på ålderdoms­
hemmet vid den stora gemensamhetsspisen och frös. Han
hörde ihop med sommaren. Hans galenskap liknade ett
rus. Den hörde ihop med värmen och blommorna.
– Titta soln! skrek barnen och pekade vart som helst
i luften.
Adolf såg genast upp. De kastade en handfull kard­
borrar, som fäste sig i klungor på ryggen. De följde
honom ett stycke på väg och retades.
– Sjung för oss, Adolf!
Men han ville inte. Han böjde sig ned och nöp åt sig
en blåklocka och var förlägen. Han plockade en hel klase
kattfötter och satte dem i sitt knapphål. Så stannade han
plötsligt och tycktes bli smickrad. Barnen höll upp med

att kasta fula ord. De samlades i en ring runt dåren,
som ännu försökte värja sig med sina långa, smala
händer.
– Nej, nej!
– Sjung, svarade de på hans stamningar.
Efter en stund satte han sig likväl ned på landsvägs­
kanten för att pusta ut. Hans svarta kostym hängde löst
kring den slankiga kroppen. Hans ansikte var smalt och
vitt, och man sade att Vackra Adolfs far egentligen varit
en friherre på en granngård, som haft honom med en
vacker torparhustru. Ingen visste det säkert. Hela hans
barndom hade förflutit på fattiggården. Han hade aldrig
kunnat utföra något arbete. Bland de andra fattiga och
sjuka intog han dock ett slags särställning. Han blev
aldrig grov, hela hans liv tycktes förflyta i drömmar om
de rikas lyx – han levde liksom för sig själv i en värld
med finare vanor.
– Här får du en blomma om du sjunger för oss, en­
visades barnen.
– För mycket blommor för mig, för mycket för en
stackare som jag ... Behåll ni era blommor.
– Nej då, inte för mycket om du sjunger. Sjung nu!
– Skulle jag försöka ...
Nu var Vackra Adolf utlämnad åt statarbarnen. Han
kom sällan, en eller ett par gånger om sommaren endast,
men han var ändå för väl känd av dem. Barnen hade lärt
sig honom utantill. Han förmådde aldrig sprida någon
skräck omkring sig. Hela hans väsen var enkelt som en
blåklocka, en blåklocka som kunde vändas avig och rät,
utan att den protesterade. De kunde ropa skymford till
honom utan att få stryk. Han skvallrade aldrig. Barnen

hade honom att kasta på. De var på sätt och vis tack­
samma mot honom.
– Adolf är den finaste karln i hela socknen, det vet
ni väl?
– Titta på honom, han går med svart rock till vardags.
– Vem nekar till det? frågade en annan.
Så höll de på och smickrade honom tills han blåste
upp sig av högfärd och måste resa sig upp och buga med
alla sina blommor. Men ögonblicket efteråt sprang barnen
vida ringar kring hans plats och skrek en ny ramsa:
– Idiot, full av lort, idiot! Varför vill du inte sjunga?
– Gunga och klunga, svarade ackompanjemanget.
Luften brusade av okvädinsord.
Dåren virade ihop dallergräs och klöver till en liten
krans. I ringen satte han mångfärgade blommor. Knapp­
hålen var fulla av dem. Käringtänder och gulmåror
hängde vissnade på hans rock. De trasiga skorna spretade
rätt ut i vädret. Ett gult vildbi surrade runt honom i en
brummande cirkel.
– Jag kommer aldrig på bjudningen om du inte
sjunger, och det vill du väl ändå.
– Inte jag heller. Adjö. Där får du!
Lilla Kalle Göranson gjorde en sväng på kroppen som
om han tänkt lämna hela sällskapet. Han spelade skick­
ligt uppbragt. Svettpärlorna trängde fram på Vackra
Adolfs panna. Händerna darrade. Då tycktes han tina
upp alldeles, överbevisande smickrad.
Han började sjunga en liten visstump som han själv
antogs ha gjort, för övrigt den enda han kunde. Det fanns
ingen riktig början på den. Men det man hörde av sången
handlade om bjudningen till den stora festen.

... Har ni sett någe, säj?
Vet ni av det ska tändas och ringas för mej?
Vet ni av sådant bröllop, ett bröllop det blir,
då allting är av blommor och inget är av trä.
Å du, å du, å du är budd mä!

Han hade en röst som lät som små fågelpip, och han
sjöng hela tiden med ett förläget minspel. Sedan tog han
om sången än en gång, nu mera för sig själv.
När han väl börjat sjunga, sprang barnen från honom,
och han satt ensam på vägkanten med sin visa. Han blev
hes. Från pannan föll täta pärlor av svett.
Blommorna började vissna i rocken. Det var bara kard­
borrarna, som höll sig hårda och friska.

*

Eftermiddagen kröp sakta. Man kunde följa den på de
långa skuggorna i alla statarkök.
Antea kom tillbaka än en gång. Mager och tunn slank
hon över backen mellan statarlängornas rader.
– Vindarnas musik är här. Vindarnas musik kommer!
Det gick som en löpeld mellan barnen från plats till
plats.
Hon vek in till Nilssons. Därpå gick hon till Göran­
sons. Det drog som ett drev genom farsturna. Inifrån
hörde kvinnorna stegen. De stack ut sina okammade
huvuden genom dörrarna. När de fick se Antea drog de
in dem igen.
– Gud i himlen, Antea bara, sade de.

Dörrspringorna slöts åter som gälar, vilka kämpat med
luften. Antea var som byggd för dörrspringor. Om en
stund satt hon inne hos Göransons och hade de andra
kvinnorna omkring sig.
– Jag fick en stund ledig. Jag skulle tala om någon­
ting för er.
– Antea vet då allt. Härförleden var det något i
skolan ...
– Nu ska de ta bort grinden för oss och barnen!
– Vad säger hon – det menar hon väl inte?
– De ska ta bort grinden, säger jag. Det kommer
direkt från högsta ort. Det är alldeles säkert.
– Så mister barnen den inkomsten.
– Det var knappt något. Men det var mycket för
barnen.
– Så mister de sin lilla slant. Är det verkligen sant
att de ska ta bort grinden ...
Kvinnorna skakade sina huvuden. De sjönk ut i ett nytt,
långt jämmer. Det var bara Antea som höll huvudet kallt.
– Det kommer från rättarns – det är säkert, sade hon
triumferande.
En natt hade den rostiga järnklykan varit tjärad. Ingen
visste vem som gjort det. En grind var ett stängsel mot
friheten. Vid grinden stegrades alla statarbarnens dröm­
mar. Men en grind hade funnits på platsen i hundratals
år, och nu skulle den undan ...
– Det kommer aldrig mera några djur fram till
gården, sägs det. Det kostar bara pengar att underhålla
en grind, som inte är till någon nytta, sade Antea och
låtsades än bättre orienterad.
– Ska man nämna det för Sackéusas?

– Det är ingen mening, de har snart inga barn ...
– Man borde göra något i alla fall. Det är ett slag i
ansiktet på barnen.
– Det är rättarn som blåser under det. Han inbillar
baronen att det inte behövs någon grind. Vad förmår vi
statarhustrur mot sådana?
Nu var Antea inne på ett annat område. Antea hatade
karlar. Hon beskrev alla deras nidingsdåd med en till­
fredsställd min.
– Nu har jag inte tid längre. Jag skulle bara berätta
det i all hast!
Dörrarnas gälar flimrade åter. Kvinnorna gick in till
sig. Men budet cirkulerade till alla.
Det kom till ån, där barnen satte ut båtar. De såg med
runda och frågande ögon på varann. De sprang upp på
backen för att se efter om grinden fortfarande var kvar.
– Är det riktigt säkert?
Karl Göranson stack händerna i fickorna och reste sig
upp. På knäna hade han två svalbon av lera och spånor
från marken, där han legat.
– Det har ju varit tal om det förut, sade han karskt.
För resten, åt helvete då med grinden!
Och han spottade ut i halva ån. Märket flöt drömmande
på dess yta.

*

Mikaels mor fick besök av en torparhustru från ett
torp som hette Kullen. Hon var yngre än modern och
vackrare. Hon var liten och leende, med en ren halsduk
knuten fram. Hennes hår var ljust, och hon hade en blå
kofta, som hade lyst lång väg, då hon kommit.

– Hälsa på tant nu.
Den främmandes man hette Östen. Mikael skämdes på
något sätt och försökte sticka sig undan. Det lyckades
inte. Han måste fram och hälsa i hand.
– Han är litet yngre än vår Oskar då, sade den främ­
mande. Vår Oskar blir så ljus.
De började tala om ett torp med gröna ängar, som gick
ända ned till en sjö. De talade om stället där Oskar
bodde. Så sänkte de rösterna.
– Nog har Bister och jag nämnt det någon gång, sade
modern.
– Han har ju talat med Östen om det.
– Det var väl förmätet att tänka ens ... Fast nog har
det varit våra tankar ...
De talade ivrigare igen. De talade om skörden. De
talade om en lagård och om kor och höns. Sedan talade
modern litet om statarna på gården. Även morfadern och
vassen kom på tal.
– Jag tyckte bara det var roligt att titta in då jag gick
förbi, sade den främmande.
Modern tycktes förändrad. Hon var allvarlig och hem­
lighetsfull om vartannat. Ett slag såg det ut som om hon
var glad. Efter en stund skickades Mikael ut på backen
för att leka.
– Ska du inte hälsa till Oskar då?
Mikael teg envist.
– De har väl aldrig träffats, sade modern ursäktande.
Det såg ut som också hon skämdes.
Han fick ett handfat med ljumt vatten och litet såpa.
Han bar det försiktigt ut i gräset på backen, sedan ång­
rade han sig och smög sig upp i backen bakom smedjan

vid den stora eken. Han bar fatet så försiktigt han kunde
för att vattnet inte skulle skvimpa ur. Handfatet hade
svarta fläckar i botten, där emaljen hade lossnat.
Vid eken satte han sig i gräset och tog fram ett rör.
På avstånd hördes statarbarnens larm. Getingar med
smala midjor och gula ballonger i stjärtarna kröp letande
i saven på en björk, där trädet en gång blivit skadat.
Solen sken.
Bubblorna började flyga om varandra vid vassrörets
ände. De gick sönder, delade sig i mindre, förstorades
igen, skimrade i färger, byggde sig in i varandra, darrade
och skälvde, tills de uppgick i intet och ersattes av nya
bubblor, större och vackrare än de första. Och ibland
fick han fram bubblor som tycktes kunna bli hur stora
som helst. Han blåste varsamt in sin andedräkt genom det
smala röret och jublade stilla. Då förstorades hans egen
bild, den han såg i bubblornas buktiga ytor. Han satt
som förhäxad och drömde sig stor, övermäktigt stor och
väldig. Han drömde, att han härskade över ett stort om­
råde med oräkneliga människor, att alla beundrade och
fruktade och talade om honom. Alla viskade, då han gick
förbi, och de höll sig tysta för att inte störa honom. När
de kom i hans väg, var han snäll mot dem. Han hjälpte
dem ändå till rätta. Men ibland var han sträng och lät
dem vända tillbaka, och de drog sig då fulla av respekt
ifrån honom för att inte störa honom. Alla hjälpte han
inte. Ibland hämnades han en liden oförrätt på någon.
Det var då han ville sätta sig i ny och större respekt.
Han satt kvar ända till kvällen. Vattnet i fatet var
kallt. Luften blev lättare. Han stjälpte ut vattnet och gick
hemåt med det tomma fatet.

Från stallet hördes oxarnas pustanden, när de stånkande
lade sig med frambenen först i båsen. Ur ventilerna i
väggen stod en brunaktig ånga. Av grå sten med vit
portik, som ett grekiskt tempel, såg det stora slottet ovan­
för granhäckarna ned från sin höjd. Sanktbernhards­
hunden uppgav långa, ensamma skall. Avlägset bullrade
vagnar, som körde hemåt i skymningen.
Luften var ljum, full av utdunstningar. Åns rinnande
vatten gick som gråt genom det sträva gräset. Snett
över den svankryggiga södra statarlängan vändes en gul
sommarmåne, lik en skära.
Inne talade föräldrarna halvhögt om ett torp, som hette
Kullen. De tystnade genast. Eskil var borta och den främ­
mande hade gått. Föremålen hade det vanliga utseendet
och föreföll döda. Modern började snart bädda. Köket
fylldes med stolar, fulla av bolstrar och kuddar. Tufs­
fjunen stack i näsan.
Utanför hördes de sista skriken av statarbarnen, som
sprang larmande över backarna in mot sina dörrar.








FRIHETENS FRÅGOR


VII.

Somrar och vintrar gick på gården.
Ån steg för var dag, tills den nådde kulmen. Barnen
gjorde båtar, som de skickade till havet. De höll på med
det redan om morgonen, innan de gick till skolan. Av
kolvass, som var grön utanpå och hade vitt kött, gjorde
de härliga fartyg, som de sände till det fjärran havet.
Gräset grönskade tidigt. Kuskens barn fick kaniner.
Skogvaktaren kopplade upp hundarna, som nu skulle få
stå i gård tills det åter vart höst. De sprang runt innanför
sina spjälor och nötte upp allt gräs, som växte där. Till
och med jorden under deras tassar blev sliten.
Regnen begynte. De kom åns vatten att skynda bort i
en brådare takt. Maj kom med långa, dröjande dagar.
Det föll varmt regn. Det ångade kring ån. Dofterna steg
upp ur marken berusande varma.
Statarna hade redan börjat tala om hur hett det skulle
bli på åkrarna till sommaren.
– Än är det väl inte så farligt, sade lille Sackéus.
– Vänta får du se ...
– Det kommer, det kommer, sade Göranson.
– Det blir ..., sade Lind. Lita på det!

Och då bestred ingen. Det var som om statarna på de
svala dagarna velat ta ut hämnden också för de heta.
Då kvällen kom gick Brontén över till Göransons och
satt en stund på vattentunnan vid dörren.
– Sackéusas barn dör, sade han tankfullt. Lungsoten
äter opp allt som finns i norra längan. Vi måste göra
något.
– Man har jämt göra med sig själv. Vad tror du
baronen bryr sig om oss och våra barn? frågade
Göranson.
– Vi får ta i med det tillsammans, sade genomfarts­
gårdarnas man.
– Jag ska försöka få ett torp till hösten ...
– Du får aldrig ett torp, sade Brontén häftigare. Du
släpar några år. Sedan är det fattighuset.
– Ni ser vad man gör, i fjor ville de ha bort grinden,
satte hustrun in en kil i den stora stocken. Det var för
det att man missunnade barnen det lilla de fick!
– Tig! Aldrig får man höra annat än gnäll. Till
hösten ska jag se mig om efter ett torp, här eller
annanstans.
– Det finns statare efter det också.
– Var och en får tänka på sig själv.
– Det blir ingenting förrän vi slår oss tillsammans,
sade Brontén och gick tillbaka in till sig igen.
Brontén sådde sin sådd. Han trodde på droppen, som
urholkade till sist.
Göranson nickade likgiltigt från sin plats vid bordet.
–– Vad ska vi göra annat än arbeta och släpa födan i
halsen på andra, svarade han avlägset som han suttit i
tankar.

Nilssons och Göransons hustrur fick frampå sommaren
samtidigt nya barn. Mikaels mor fick en sensträckning
medan hon mjölkade, och hon måste hålla sig stilla. En
av Linds småflickor dog i mässling.
Eskil, Mikaels bror, mönstrade och blev kronvrak.
Bernhard, den rödhårige, hade tre veckor före mönst­
ringen låtit dra ut alla tänder framme i munnen för att
slippa exercisen, men han hade inte blivit kronvrak ändå.
– Dög du inte, hånade Bernhard.
Bernhard fick en varbildning, sedan några dagar gått,
och måste till doktorn. Där fick han låta dra ut två
tänder till. Hela sommaren gick åt för det. Han hann bli
färdig lagom till dess han skulle fara in till regementet.
– De blev betagna så fort de fick se mig, sade han.
Eskil hade svårt att reda ut sin ställning. Han måste
verka fullgod och stark, helst värre än Bernhard. Men
han hade likväl blivit ratad av doktorn, som tog ut för
exercisen, därför att han hade platta fötter.
– Jag drog in bröstet, sköt ut magen, gjorde om mig
helt och hållet och andades dåligt. Det hjälpte. Det skulle
du också ha gjort. Nu får du äta deras gröt utan att
knysta.
– Såg han inte på fötterna då?
Bernhards röst hade åter en ton av hån.
– Jag blev friskriven därför att jag ljög för dem.
Jag har de bästa lungorna på gården. Men jag förstod
hur doktorn skulle tas.
– Gjorde du något mer? frågade den andre nyfiket.
– Stig upp på bröstet på mig, jag ska lägga mig, får
du väl se hur starkt bröstet är. Jag drog in det, sköt ut
magen, jämrade mig hela tiden över att jag hade svårt

att andas. Jag blev friskriven tack vare att jag bar mig
slugt åt. Men du, du får äta deras tuggade gröt, sade han
omigen.
Bernhard svor, men det hjälpte inte.
– Du får be att få den tuggad, sade Eskil igen.
– Plattfoting!
– Det kan du vara själv ...
– Här får du en djup tallrik att snurra i.
– Tig, annars slår jag ut resten ur munnen på dig!
De grälade en stund. Sedan blev de sams igen. Var och
en försökte på sitt håll glömma den oförrätt, han utstått.
Bernhard drog tandlös ut på exercisen framemot hösten.







VIII.

Våren var ängslig. Då låg statarbarnens nerver nakna
som blödande klumpar. Denna sommar hände det något,
som fick en djupare betydelse för några av dem.
När de unga kvigorna hade släppts ut på storskogen
på våren hade barnen stått och sett på dem. Det hade
varit tidigt om morgonen.
Mjölkgummorna stannade och såg också på djuren. De
stormade fram över gårdsplanen som en flock ystra
hästar. Barnen tog skydd bakom en grind. Göranson och
ett par dagsverkare motade. Några hjon sprang på
sidorna med långa, böjliga spön, som de skurit sig
av vide.
– Så fasligt glada de är för att de får komma ut,
sade mjölkgummorna. Se, så de slår åttor med benen!
De har aldrig varit ute förr, nu ser de att de är fria.
Men det hade varit bara så långt som leran legat bar.
När ungdjuren kommit ut från gårdsplanen, ändrade de
sig plötsligt. De stack klövarna försiktigt i marken, som
om de varit rädda för det gröna gräset. Det steg på det
som om det varit såpat och halt.
Men även detta varade endast en kort stund. Så strök
de mularna mot marken och sprätte upp med klövarna.
Jordtappar med tofsar av grönt gräs slungades högt upp
i luften. De stötte ut entoniga bölanden av förvåning, tills

de satte av bort mot allén under höga språng av vild
glädje.
Två av djuren hade varit galnare än de andra. De hade
gjort kast och tagit stängslet i ett flöj. Hjonen hade fått
springa långa krokvägar ut över åkrarna.
Skogvaktaren gick förbi. På rocken uppe vid axeln
hade han ett märke efter bössremmen, som satt kvar där
hela somrarna från vintern, då han bar bössan med sig
för var dag. Schaggen i hans grå rock var bortnött i en
smal gata. Han såg själv ut som ett stycke skog, som
kommit på drift och vandrade. På somrarna tycktes han
hemlös på de flata åkrarna med deras banade vägar.
– Varför är två av kvigorna så vilda? frågade barnen.
Skogvaktaren stannade litet. Han kisade med ögonen
och trodde kanske han var i skogen.
– Får man in de där bägge i bås igen, är det bra,
sade han och skulle till att gå igen.
Hjonen sprang förtvivlat ute på plöjorna. De snabba
djuren var ändå långt före. När de andra kvigorna
tröttnat såg det ut som om de två ännu haft alla kraf­
terna i behåll.
– De hinner inte, hinner inte, jublade barnen och tog
genast parti.
Skogvaktaren vände sig om och sade allvarligt:
– En gång har alla djur varit vilda, det vet ni kanske
från skolan? De har tämjts av människorna, sakta, i släkt­
led efter släktled. Men så kommer ibland det vilda till­
baka hos ett och annat av dem. Vi får se hur det här
kommer att gå framåt sommaren.
– De är så fasligt glada bara, sade mjölkgummorna
på sin kant av backen. Nu springer de väl benen av sig!

Längre tänkte inte mjölkgummorna. Frihetens frågor
hade inte några djupare perspektiv för dem.
– Berätta mer! tiggde barnen.
Men skogvaktaren bara gick igen. Han såg om sina
hundar. Han gick och tittade uppåt träden i skogen. Han
kom ibland hem sent om kvällen och ibland tidigt om
förmiddagen. Han var ensam och det fanns ingen som
väntade på honom därhemma. Han var föremål för
barnens avund. Han var fri.
De flesta glömde bort kvigorna så gott som genast.
Mikael glömde dem inte. Han tänkte på dem ibland.
Ibland kältade han om att få fara till farmodern i
Himmelstorp. Samtidigt tänkte han på de utsläppta
djuren.
Modern skurade det stora köksgolvet en lördag, en
stund innan fadern kom hem från åkern. Mikael kom
springande med sina leriga fötter.
– Gå nu på golvet innan det blir torrt, sade modern
innan han ännu hunnit ta ett fullt steg.
Meningen kunde inte missförstås. Han sprang. Så sade
alltid modern. Hon förbjöd i uppmaningar. Hon betrak­
tade händelser som fullbordade, innan de var påbörjade.
Hon beklagade sig över saker och ting långt i förväg.
Det fanns inte någon spänning kvar, tills de inträffade.
– Vad var det jag sade, skrek hon alldeles röd och
visade på de stora, klumpiga spåren över det vitskurade
golvet. Vad tar du dig till?
Han fick den vidriga, stinkande skurtrasan över
munnen. Ett kväljningsanfall förtog andan på honom.
Han rusade förbi henne.

– Mamma bad mig ju gå ... han försvarade sig
flåsande.
Han visste att han ljög. Modern blev ursinnig. Han
njöt av den lilla häxartade scenen. Han hämnades på
hundra andra sätt.
– Pappa kom visst, skrek han mellan ett regn av hat­
blandade tårar.
Modern slappade sin uppmärksamhet. Men fadern hade
inte kommit.
– Det var för väl då, ropade han jämrande efter
henne och sprang ut på backarna, där han dolde att
han gråtit.
Det var händelselösa dagar och modern fick del av
hämnden för att det inte skedde något.
Denna sommar blev en idealisk sommar med mycket
solsken och ganska mycket regn, som omväxlade. Den
kom gräset att växa tjockt och frodigt som en fäll i
skogen. Kvigflocken fick föra sitt liv i frihet på en tre­
milssträcka, ingen tänkte på den nu. En del av djuren
kom tidvis fram och visade sig vid hagarna. Någon gång
följde den med andra kor, djur från andra gårdar, och
man måste fösa bort den med våld från grindarna, när
de andra korna skulle mjölkas eller släppas in. Ung­
kvigorna behövde inte ännu vara föremål för sådana be­
kymmer.
Men frampå sommaren började det komma rapporter.
Ibland hade djuren blivit sedda av folk, som tagit gen­
vägen genom storskogen. Gamla Lappsa, som bodde i ut­
kanten av den, kom någon enstaka gång fram till gården
och berättade. Han hade sett kvigorna. Men han hade
inte sett alla på en gång. Vem brydde sig för resten om

Lappsa? Han såg så mycket i skogen, och hans gumma
såg även sådant, som inte fanns.
– Berätta oss om något annat, bad man. Berätta om
hur det är hos stadsfolkets.
Vem brydde sig för resten om kvigorna? Sådant skedde
alla vårar. Lika regelbundet som de släpptes till skogs då,
bands de in i båsen om höstarna. En och annan av dem
brukade bli betäckt på storskogen om sommaren. Men
inte ens det gjorde så mycket. De skulle betäckas i alla
fall. Deras kalvar såldes till slakt, ifall de inte var fallna
efter den prisbelönta tjuren.
– Det var konstigt nog, det, sade den alltid iakt­
tagande Lappsa.
Och en och annan började likväl lägga märke till dessa
skiftande underrättelser. Ingen såg längre alla djuren på
en gång. Dem man såg hade växt och lagt på hullet och
liknade nu nästan vuxna kor. Ett par fattades, men ett­
dera hade de varit avsides för tillfället, eller också hade
de gått ner sig i något moras och var döda.
Skogvaktaren ruskade på huvudet. Han sade inte
mycket. Nu frampå sommaren tycktes han bli grönare
liksom skogen. Mot vintern ljusnade han med snön. Han
hade alltid samma grå rock, vinter som sommar, men på
vintern hängde det två tappar av gråaktig is under hans
finbyggda näsa.
– Sanna mina ord, sade han på tal om kvigorna.
– Var tror farbror de är då? frågade barnen och blev
intresserade.
– De kommer väl hem på ett eller annat sätt, vänta
till hösten.

Barnen förstod inte vad han menade med det ”andra
sättet”.
– Man får köra hem dem ... Vi får se hur det går ...
Skogvaktaren gick tillbaka till sina hundar, som gläfste
av glädje, så fort han kom nära dem. Marken där inne i
gården var nu alldeles upptrampad, och i myllan låg det
några kringgnagda ben, som de åter och åter gnagde på
i ledsnad.







IX.

Människorna var blå hos Sackéusas. Man kunde inte
göra sig reda för det, men de var blå. Den lilla gumman
lyste som blåelse, den fromme Sackéus själv var blå­
aktig. Olle, som var sjuk, lyste blåhet långt omkring sig,
där han satt vid fällbordet och klippte pappersbilder ur
gamla tidningar.
Olle Sackéus satt och betraktade de andra barnen,
som lekte utanför. Då kom det blå fram ur hans blick,
och det lyste ut genom hans tunna kinder. Olle hade haft
en bror som dött om våren. Han hade varit i konfirma­
tionsåldern, då han blivit häftigare sjuk. Han var sjuk i
flera vårar. Det blev allt värre för föräldrarna. Till slut
var han sjuk bara en vår till.
Man gick då tyst mellan statarbyggningarna några
vårens kvällar. Man talade tyst, som om någon stått på
lur och lyssnat. Barnen trodde det var Isidor, som lyss­
nade. Han var död, och han satt någonstans i luften över
en och hörde där vad man sade.
Begravningen var enkel och vacker. Isidor fördes bort
på en hög vagn. Statarna visste inte var de skulle göra av
sina stora, tafatta händer, då de stod i gravkoret och lyss­
nade till den brusande sången. De rörde dem fram och
tillbaka. De gjorde på så sätt begravningen lite orolig
med dem.

Makarna Sackéus talade inte mycket om Isidor. De be­
rättade hur snäll han varit, ett par ord. Hur tålig han
varit – än ett par ord. Hur smala, vackra händer han
haft, några fattiga ord bara. Herrskapet betalade begrav­
ningen, och den hade blivit vacker.
Det enda störande var Brontén, som sade efteråt:
– Men herrskapet byggde inte upp en ny statarbygg­
ning, som man slapp att få lungsot i. Det glömde herr­
skapet!
Sackéus svarade inte mycket. Han vek mest undan och
gick för sig själv. Samlades man i lag på gården, så sade
han merendels genast:
– Jag går nog in till min pojke, jag. Han har det
ensamt med mor där inne. Det här går mig förutan.
Och så kutade Sackéus, liten och lutande och kvick,
in i den norra statarlängan, där man alltid hade mycket
blommor i fönstret. Fönstret var litet. Där en ruta en
gång hade blivit sönderslagen hade man stoppat in en
kudde.
Längre frampå sommaren hade Olle helt och hållet
måst gå och lägga sig i sin säng. Han låg och lärde sig
själv läsa. Han var kanske den gladaste på gården, fast
han inte fick vara ute nu, när det var sommar.
Om morgonen gick Sackéus som vanligt vid dagsverks­
klockans ringande och blandade sig med de andra statarna
på åkern. Olle och modern var ensamma inne. Då
satt Olle upprätt i sängen, klippte pappersgubbar och
var glad.
Man såg det blå igen. Det var där alltid. Ibland såg
det ut som månblått, skarsnöblått eller som ny, doftande

stärkelse. Det låg i en blå slöja över alla ting inne hos
Sackéusas.
Vid ena långväggen stod Isidors säng uppbäddad till
en fin, vit kub. Hans skolkort hängde rätt över den.
Fastän på kortet var han inte riktigt bra, han hade rört
på sig i själva fotograferingsögonblicket.

*

Mikael sprang dessa sommardagar ute på åkrarna och
jagade blåsten. När maskrosorna fröade, jagade han
maskrosfjun hela långa dagar. Han började strax hemma
vid gården, men innan kvällen var han långt bort på
ägorna vid de avlägsna delarna av ån. Han hörde ingen­
ting, såg ingenting, tänkte på ingenting utom på de
flygande, vindlätta fjunen. Fjunen markerade vinden för
honom. Han tyckte det var vinden själv han jagade.
Om nätterna hade han svårt att sova för hetsande
drömmar, som gjorde bädden het. Om morgonen såg han
tavlan med kungafamiljen och de små prinsessorna ovan­
för föräldrarnas säng. Fadern gick och drev oxarna fram­
för sig långt ute på ett gärde. Modern jagade ohyra i
soffans mörknade springor.
Fadern såg han inte, men han kände honom genom
modern, över alla avstånd, genom tystnaden och genom
det, som inte blev sagt. Han hängav sig hungrigt åt
jorden, åt vattnet, åt de ting som var honom närmast.
Han lärde sig att tycka om leran, som klibbade vid hans
nakna fötter. Dessa somrar hängav han sig åt elementen.
Olle Sackéus fick aldrig erfara detta.
Mikael skydde norra statarlängan, men drogs ändå till

den av hemliga krafter. Han var förbjuden att gå in där,
eftersom man hade sjukt hos Sackéusas. På gården talade
man ofta om sjukdomen, och man fick för sig att den
fanns i luften. Bara Mikael kom nära norra längan knep
han ihop munnen. Han försökte också hålla om näsan
med fingrarna, så att lungsoten inte skulle kunna
komma in.
Han såg Olle genom fönstret och försökte upptäcka vad
han gjorde. Han såg fuchsiorna, och ibland såg han mor
Sackéus, som gick förbi där inne som en blå skugga.
Han undrade hur lungsoten kunde vara förbunden med
denna blå skugga, men han kom aldrig till någon riktig
klarhet över det.
En dag smög han sig likväl in till Olle medan hans
egen mor var borta. Det kändes främmande lukter i
farstun och han glömde bort att hålla andan. Han
knackade skyggt på och steg in i det lilla, märkvärdiga
köket.
Olle satt upprätt i sängen och hade saxen och tidningen
framför sig. Mor Sackéus bakade bröd. Hon stod framme
vid spisen och var omgiven av ett vitt, fint fjun, som
färgade också luften vit omkring henne.
– Vad, är du här?
Mikael svarade inte.
– Är du inte förbjuden att gå in till oss, du som de
andra ...
Mikael såg på Olle och på Olles mor igen. Han kände
lusten att trotsa sjukdomen.
– Jag bryr mig inte om det, sade han. Får inte Olle
komma med ut och springa på åkrarna? Jag jagar fatt
maskrosor där ute.

Mor Sackéus såg bortåt sängen, där Olle tittade frå­
gande på henne.
– Olle är sjuk, sade hon, han är lite bättre nu, men
han får inte gå ut än på länge.
– Nej, svarade Mikael som om han förstått det förut.
Han gick likväl inte.
Då började Olles mor baka igen. Hon tycktes inte
låtsas om honom. Hon kavlade upp ärmarna till arm­
bågarna och han såg på, när hon knådade degen.
Sackéusas hade mindre deg än man hade hos Mikaels.
Det berodde väl på att Olle var sjuk och inte orkade äta
så mycket. Mor Sackéus var också mindre än Mikaels
mor. Köket var mindre, spisen var smalare, mattorna hade
mindre ränder. Lampan, som hängde över det mindre
bordet, var inte så stor som lampan hos Bisters. Allt var
mindre hos Sackéusas. Det kunde ju inte alltsammans
bero på att Olle var sjuk. Man var annorlunda här hos
Sackéusas, vad det nu kunde bero på.
Mikael smög sig bort och satte sig vid sängen. Olle
betraktade honom med sina glada ögon. Så sade han:
– Tala om något om vind!
Mikael var blyg först. Han tyckte det var så högtidligt.
Sedan fick han lust att berätta om hur fort han kunde
springa. Han började tala om maskrosfjunen, som flög
utefter åkern. Han talade tyst, som för att Olles mor inte
skulle höra honom och köra ut honom, och han visste
hela tiden att han inte fick sitta här inne. Det blev likväl
ett slags berättelse, så att Olle kunde begripa hur det var
att jaga maskrosorna, när de lossnade från stänglarna
och gav sig i väg på låg höjd. Han sade:

– Jag tar sikte på något av dem. Du vet hur de liknar
kronor. Inne hos oss sitter en tavla med kungen och alla
prinsessorna på. Den sitter över sängen, där ni har Isidor.
En maskrosknopp ser nästan ut som kronan kungen har.
Så lossnar den och den breder ut sig. Jag springer fort
utefter åkern. Ibland hinner jag nästan fatt, men så fort
jag är aldrig så nära, så flyger den längre bort. Då fort­
sätter jag att springa i flera timmar. Jag springer bara så.
Olle satt stilla i sängen och lyssnade.
– Tänk ... vind ..., sade han.
Då bröts förtrollningen sönder. Mikael kom ihåg sjuk­
domen, som fanns överallt i luften här inne, och blev
rädd.
Mor Sackéus vände sig till honom med deg på armarna
och sade.
– De säger de ska ta bort grinden, har du också
hört det?
Han svarade inte. Efter ett års tid hade det nått fram
till Sackéusas ... Men han kom sig inte för att svara på
det. Han var rädd att öppna munnen.
– Det gör ju detsamma för Olles del, då han är sjuk.
Jag tänkte bara på det.
Mikael såg hur Olles mor bakade. Det stod en sky av
vitt mjöl omkring henne. Då mindes han att han inte
fick andas inne hos Sackéusas. Då öppnade han dörren
och sprang rätt ut i sommaren.
Dessa dagar vaknade hos Mikael tvivlet och längtan.
Vissa av dessa dagar hängav han sig fortfarande åt ele­
menten som ett ungt djur.
En av dagarna förirrade han sig långt uppefter ån. Han
kom till bäcken, om vilken han hört folk på gården be­

rätta. Här växte det frodig, fet vattenklöver över ett grunt,
glidande vatten, i vilket han kunde spegla sig. Skräddarna
klängde grensle över utkastade strån. Solskimrande slän­
dor hängde alldeles stillastående i luften.
Han glömde sig kvar vid en myrstack i en hasseldunge
ovanför bäckgrenen, där lövet låg i många prasslande
varv. Där hjälpte han enstaka myror att släpa fram sina
bördor. De föraktade hans hjälp och sprang nervöst, med
ryckiga rörelser, bort ifrån de nyss så åtrådda barren.
En gång satte han upp en myra i toppen av ett högt,
vajande strå. Hon tordes inte klättra ned igen. Hon blev
arg och högg ilsket i det tufsiga axet. Det luktade fränt
myretter. En liten fontän av en skarp vätska gnistrade i
solskenet. Han funderade på att låta myran svälta ihjäl i
toppen av strået. Till slut damp hon till marken, ruskade
litet på sig och fortsatte, som om ingenting inträffat. Hon
tycktes inte ha något minne och kände ingen grämelse.
Han upptäckte något besynnerligt – alla myrorna var
lika stora. Myrorna blev aldrig större. De levde i åratal,
om vintern snöades deras stack ner, men de behövde hela
denna tid för att förbli så små som de varit. Begräns­
ningen slog honom, fåfängt bearbetade hans outvecklade
hjärna problemet. Tvivlet och tröstlösheten gjorde honom
het. Han blev ängslig och fick hjärtklappning. Liggande
på magen på marken grubblade han för första gången
medvetet över de stängda möjligheterna, uppgivelsens och
svaghetens nöd.
Då han vaknade stod solen lägre, oxtungor och
skogsnävor verkade trötta, en göktyta skrek ut sitt
jagade, enformiga läte. En blå fjäril, lik en lossnad blå­

klocka, fladdrade trött ett stycke ifrån honom. Han bör­
jade springa bort utefter bäcken.
Efter en lång stund märkte han att han sprungit fel.
Han sprang ännu värre. Plötsligt blev han likgiltig. Långt
borta på en dikeskant gick en flicka och plockade blom­
mor. Bakom henne såg han bara den stora skogen.
Han närmade sig i många krokar. Att han gått vilse
blev en sensation för honom. Han mindes vad han hört
berättas om en pojke från ett ställe som hette Muskvad,
en treåring, som legat i skogen i fyra dagar, och ändå
återfunnits levande av föräldrarna, som gått skallgång
efter honom. Det var ett äventyr att springa fel ...
Den främmande flickan hade röda band i håret. Hon
satte sig just som han kom fram på en dikesbro, ding­
lande med benen, och började reda ut några gullkragar.
Uppifrån stugan ropade man på henne.
De tittade förstulet på varandra. Hon verkade så liten,
nästan som en docka, som satt på bron, dinglande med
sina tygben och uppstoppade fötter.
Sluddrigt, litet kokett som barn talar, lade hon huvu­
det på sned och började fråga ut honom.
– Vad heter du?
Han tänkte inte svara först.
– Jag har sprungit fel, mumlade han tyst.
– Var är du ifrån?
Han såg än en gång hur liten hon var, mycket mindre
än han.
– Jag är från Bisters ... Då han väl en gång sagt
det, tyckte han att det lät tokigt, och han hade velat ha
det osagt igen.

– Det här heter Litseläng, jag är däruppifrån, sade
hon och pekade med gullkragarna. Hon var åtminstone
inte blyg, det var det starkaste intrycket han fick av
henne och det han mindes längst, då han kom ihåg hur
hon sett ut. Men för övrigt kände han sig förlägen.
– Kom med hem får du leka.
Då blev han åter stolt.
– Jag har inte tid, sade han och försökte verka lik­
giltig. Jag måste springa hem igen, de vet inte var jag
finns därhemma.
Nu kom modern ut på sluttningen uppe vid skogen
och ropade. Flickan gjorde sig färdig att gå. Än en
gång sträckte hon ut händerna mot honom.
– Kom!
Det lillgamla samtalet stannade av. Flickan pladdrade
något medan hon började gå upp utefter åkerrenen.
Gång efter annan hörde han henne säga:
– Jag bor där borta ... Kom med och lek ... Kom ...
När hon hade hunnit ett stycke, sprang han efter
henne.
– Jag heter Mikael, sade han äntligen och ville
reparera sin stolthet nyss. Vad heter du?
Han kände på sig att han försökte tala till henne på
ett annat sätt än han talade när han var hemma.
– Jag heter Maud. Kom!
Mikael sprang hemåt den långa vägen efter bäcken
och ån utan att se vad som fanns omkring honom.







X.

Det kom en stor händelse och satte en lysande punkt
i statarbarnens vardagliga liv. Någon tappar en tioöring
i höet vid ladan på höjden en sommardag. Barnen är
där hela dagen för att leta. Ingen hittar slanten bland
dessa millioner snärjande strån av hö. Men den gamla
Niklas, som kallas för Sniken och bor i södra längan
bredvid Mikaels, smyger sig dit om natten med tänd­
stickor och ett bart ljus.
Ladan brinner i den ljumma sommarnatten och de
röda vingarna flyger omkring under himlens lummiga
mörker. Barnen sitter som ugglor och ser ut genom alla
fönsterspringor. De djärvaste smyger i skjortorna nästan
ända dit upp och står och ser på. Röda, röda lågor.
Man springer med vattenhinkar över betäckningsplatsen.
Rättarn tar kommandot. Natten blir full av skrik.
Baronen kommer springande. Niklas går och gömmer
sig inne. Hans kläder har blivit förstörda, då han själv
försökt släcka och inte lyckats med det. Rocken ligger
kvar ute på åkern och en av vattenbärarna snubblar i
den – i Niklas’ trasiga rock, som han själv sytt full
med klutiga lappar.
Ladan brinner ner till grunden. Dagen därpå är det
bara en plätt aska kvar efter den, i vilken barnen petar
med käppar för att undersöka om inte tioöringen trots
allt kan ligga där och blänka ...

– Sniken har fått fel i huvudet.
– Han kan inte vara riktig.
– Han ska bort nu, det har kommit befallning från
baronen. – Sniken ska bort, det har kommit order!
De äldre pekar på Niklas huvud och barnen tittar
närgånget på Sniken för att se, om huvudet kan vara
förändrat. Men de ser ingenting ovanligt.
– Nu får han slippa härifrån, det är ett som är
säkert.
– Då vet man vägen ...
– Ja visst.
Det låter som ett stort surr, och mitt inne i det sitter
Sniken själv som en kurande spindel. Han är rädd så
han skakar. Själv säger han ingenting.
Det går några dagar. Niklas blir inte mer bjuden på
kaffe av Mikaels mor, där han förut brukat sitta med
gräddsnäckan upp och nedvänd i flera minuter, för att få
varje droppe att rinna ur. Nu är också det slut. Han får
gå omkring för sig själv, men han vaktas noga. Om
kvällarna låser rättaren hans dörr.
En dag kommer det order att Niklas skall bort på
allvar. Det finns plats för honom nu, dit han skall
komma.
Lind gör skjutsen. Det är en kväll. Man samlas i en
liten flock kring vagnen. De äldre ställer sig i en ring
och ser på. Barnen hålls därutanför i en vidare cirkel.
Medan vagnen står väntande och tom, går Lind in
och hjälper Sniken att plocka ihop hans få saker. Det
blir bara en lång, korvliknande säck. Lind bär ut den
framför sig på magen och slänger den bakerst i vagnen.
– Var det inget mer? frågar han Sniken.

Den tillfrågade ruskar på huvudet och ser sig om. Han
tittar på statarlängan, där han bott i alla år, och han ser
över på statarna. Han slår ned ögonen igen och tycks
bli borta.
– Nej då, svarar han långt om länge.
– Du behöver väl inte mer.
Sniken nickar. Men någon blir vemodig och säger:
– Du har väl aldrig suttit i den vagnen förut, Niklas?
Sist kommer Brontén. Han stannar på långt avstånd
som om han inte ämnat närvara vid detta avsked. Men
så går han äntligen fram.
– Så slutar det med statarna, när de blir gamla.
– Det kan väl inte göras på annat sätt med honom.
Han är ju inte längre säker.
– Han är den enda, som inte är riktigt säker här ...
– Grobladen växer mest där de trampas på, så är
det också med statarna.
– Stackars Niklas, säger någon än en gång. Att han
skulle bli så vilsen så han satte eld på ladan. Annars
hade han fått stanna här hos oss.
– Är inte baronen med på avskedsfesten? frågar
Brontén. Han ser sig spydigt omkring på de andra.
– Baronen är borta, men han har sagt till om
skjutsen innan han for, svarar Lind korrekt och uträttar
sina order.
Sniken hade kutat fram till vagnen och nu satte han
sig upp i den. Han kände sig besvärad av den myckna
uppmärksamheten och stirrade bara rätt framför sig.
Efter en stund knäppte han händerna. Så blev han
sittande. Det såg ut som om han gjorde alltsammans

automatiskt, utan att egentligen veta vad det var
frågan om.
– Hade du ingen mer rock? frågar mor Lind och
står och ser sig rådvill omkring.
Niklas svarar heller inte på detta, men han kastar en
skygg blick upp mot kullen, där det inte längre finns
någon lada. Han minns kanske att rocken blivit liggande
kvar där.
– Hälsa att vi andra kommer snart efter, säger Bron­
tén högt. Och hälsa att här är det sig likt. Vi fortsätter
att lämna materialet, punktligt som alltid!
Kvinnorna blir oroliga och gömmer ansiktena i sina
händer. Några står inte ut att vara med längre. De går
därifrån. Andra jämrar sig högt:
– Säg för Guds skull ingenting om det. Varför ska
vi skämmas mer än möjligt? klagar de och snyftar.
– Det bör sägas ifrån. Vet ni inte vad som är fattig­
gård än, efter så lång tid? Den är en avläggare till
gården, där vi är medan vi väntar. Där vi uppehåller
oss medan vi blir tillräckligt fattiga. Vi har fattiggården
framför oss, det är nästa grad. Gård och gård, så är
det ...
Nu skulle man åka. Lind hade satt sig upp och tagit
piskan. Han såg sig om i bakvagnen, i fall Snikens säck
låg där. Så reste han piskan rätt upp och klatschade
med den.
– Nu far vi. Har du tagit adjö, Niklas?
Niklas bara stirrade framför sig. Man tyckte att
munnen rörde sig. Men den var torr och ordlös.
– Han behöver inte, vi kommer och hälsar på honom,
sade flera.

– Så är vi klara då.
Men de flesta gick likväl fram och tryckte Niklas’ hand.
Han såg inte på dem, fast han tryckte tillbaka.
I sista stund kom mor Sackéus springande från
norra längan. I famnen hade hon något som såg ut som
kläder. När hon kommit närmare såg alla att det var
en rock.
– Ta den här till vintern. Sackéus har en annan rock
då. De kanske eldar dåligt där borta.
Niklas tog emot rocken, men han kom sig inte för att
tacka för den. Han lade den försiktigt mellan Lind och
sig på vagnssätet. Sackéusas gumma stannade inte länge.
Hon vände tillbaka till norra statarlängan igen, där man
såg hur Olle Sackéusas näsa trycktes platt mot fönster­
rutan för att han skulle kunna följa med det som för­
siggick på backen.
Vagnen satte sig i gång och Lind sträckte på sig som
om han kört för baronen. Han gav till en klatsch med
piskan och tog fatt tömmarna i höger hand. Vagnen
rullade ut över de gropiga backarna och upp mot allén.
Barnskocken följde med ett litet stycke. Grinden glömde
man i villervallan bort. Lind fick själv stiga ur och
öppna.
Statarna kommenterade en stund händelsen:
– Det var en förevändning, sade Nilsson och såg
strängt över på de andra. Det går lätt att bli av med de
gamla av oss.
– Lite för lätt ibland, tycker man.
– Här borde Brontén ingripa ...
Göranson upprepade bilden:

– Man säger grobladen håller mest till på gångvägen,
där de trampas på. Så är det med statarna.
Kvinnorna jämrade sig länge. Så tröstade de sig till
slut. De gick igenom Snikens liv så långt de mindes det.
Hans föräldrar hade bott där före honom.
– Han började bli gammal, även om han fått vara
riktig i huvudet.
– Jag minns honom som i går, då han gick hjon ...
– Ske Guds vilja! sade de till slut. Han kunde ha
satt eld på alltsammans, om han fått hållas.
– Varför for baronen bort just i dag? frågade Nilsson
och gjorde min av att gå.
Göranson ruskade på huvudet.
– Han ville väl inte vara med och vifta av. Han for
bort ifrån det.
Brontén gick utan att säga något.
Borta på vägen mot stationssamhället och kyrkan för­
svann skjutsen efter en kort stund. Den rullade ledigt
och lätt. Lind hade tagit den lätta fjädervagnen ...







XI.

Den sommaren förverkligades en gammal plan. Bisters
slog sig lösa en hel, lång sommarsöndag. Det inträffade
i början av den varma och förbrännande juli, då det
var bästa tiden att komma ifrån. Höskörden hade ännu
inte börjat.
De började göra sig i ordning redan på lördagskvällen,
då det skymde i alarna vid ån. Bister gick över till
baronen på stora kontoret. Han kom ut igen från gårds­
huset med mössan i hand. Det fanns intet hinder, hade
baronen sagt, han skulle få ta häst och vagn till sön­
dagen och fara till sin gamla mor och hälsa på henne.
Under armen hade han en vetebulle, som han fått med
sig från köket som en hälsning.
För Mikael hade dagen varit besynnerligt blank ända
sedan han fått veta säkert, att resan till farmodern skulle
bli utav. Han sov dåligt denna natt. Han drömde fantas­
tiska drömmar om farmodern, om vägen, om det märk­
värdiga Himmelstorp. Plötsligt tyckte han att torpet var
försvunnet. Han vaknade i ångestsvett. Han hade legat
och skrikit. Modern stod i bara linnet vid järnsängen
och försökte få honom lugn.
– Himmelstorp finns nog kvar, sade hon. Sov nu, så
får vi se hur det är i morgon.
Också fadern låg vaken. Föräldrarna talade sins­
emellan.

– Bara det inte blir regn, sade modern borta i den
stora sängen, då hon åter lagt sig. Då förstör vi alla
kläderna. Då kan det inte bli någon resa av.
Fadern svarade inte. Modern fortsatte:
– Vad ligger du och tänker på? Pojken var just
vaken ...
– Må vi skulle ta vägen åt Kullen på samma gång,
sade fadern.
– Vad då?
– Om vi skulle åka fram till Kullen samtidigt?
– Tyst, tyst, så det inte kommer ut på gården! Det
är inte värt att tala något om det.
Rösterna lät förskräckande höga i det tysta köket. I
taket hängde kläderna som man tagit ned från vinden
för resans skull. Utanför fönstret stod natten blåaktig
och lurande.
– Vi får se hur det blir i morgon.
Mikael vred sig hundratals gånger tills han somnade
på nytt. Han drömde än en gång att färden hotades och
höll på att inte bli utav. Det var en orolig natt, och alla
vaknade trötta.
Så fort modern gjort undan mjölkningen om mor­
gonen, började hon klä sig. Fadern och Mikael stod
redan färdiga. Nu fick de hjälpa henne. Modern skulle
ha den rödbruna klänningen, den som hon sällan använde
och som inte gick riktigt igen kring henne. Mikael såg
henne så sällan i den, att han tyckte modern blev som
en främmande, då hon någon gång hade den på sig. Den
var urväxt. Den närsynta sömmerskan hade sytt den för
många år sedan, strax efter det att Mikael föddes. Modern
hade blivit tjockare sen den gången. Den hade fjorton

små vita knappar vid kragen och elva större i ryggen.
Dessutom hade den en otalig mängd hyskor och hakar,
som satt illa till.
Fadern försökte knäppa med sina ovana fingrar. Det
gick dåligt. Då en häkta var fastsatt, gick en annan upp.
Fadern blev allt ivrigare. Modern blev häftig och otålig.
Hon slet den flikiga kragen ur handen på honom och
sprang till fönstret, där hon försökte knäppa hyskorna
själv. Allting drog för långt ut på tiden.
– Det blir bäst jag stannar hemma, sade hon och
knäppte fåfängt. Är alla knapparna knäppta nu?
– Såvitt jag kan se, sade fadern stillsamt.
– Jag får nog fara som ett spöke. Alla kommer att
skratta ut mig ...
– Nu är de där alla, sade fadern åter och försökte
trösta så gott det gick.
Nu var endast skärpet kvar. Det luktade tvål och
tvättvatten i hela rummet. Moderns våta hår spred en
frän lukt omkring sig. Den rödbruna klänningen stötte
ut små pustar av naftalin, så fort modern rörde vid de
mystiska vecken. Skärpet kom på avigan. Mikael försökte
hjälpa till och tog några tag i det, tills det satt alldeles
rätt. Eskil låg ännu och snarkade i soffan. När allt var
klart, vaknade han och tog emot förmaningarna – att
hålla dörren låst ifall han gick ut, att vara försiktig med
elden, att inte släppa in några främmande i köket. Eskil
skulle stanna hemma, han var ointresserad av Himmels­
torp.
– Skynda dig nu ut och sätt för hästen! sade modern
och tog ledningen.

Fadern fick bråttom. Modern satte den blågråa hatten,
som hängt på vinden, överst på hans huvud, där den tog
sig väl liten ut. Rocken spardes till dess han satt för
hästen. Fjädervagnen var framdragen i förväg. Hösäcken
låg nedstoppad bak i vagnen. Fadern ledde ut hästen och
satte omsorgsfullt för honom. Han knöt en extra knut på
den lilla remmen vid varje selpinne. Ingenting var glömt.
Statarbarnen samlades på avstånd i flockar för att
titta på. Mikaels mor kom ut från södra längan och gick
hastigt över backen. Klänningen var så lång, att kjol­
kanten ville släpa bak. Hon såg generad ut och tog sig
ofta om efter den brunröda kjolen. Annars såg hon
knappast upp förrän hon var ända framme vid vagnen.
Fadern vek upp fotsacken för henne. De satte sig upp.
– Kör, så vi kommer härifrån någon gång, sade hon
och såg förskräckt ut, då man tittade.
Hjulen vred sig under dem i leran på lagårdsbacken,
där de lämnade smala, sprickiga spår. Vädret var vackert.
Vägen började damma så fort de kommit upp på den.
Mikael sprang av igen och öppnade grinden. Sedan
stannade fadern för att han skulle kunna akta kläderna,
när han åter klängde sig på.
– Håll dig fast nu, förmanade modern som om det
gällt en hastig färd.
Mikael satte sig rätt på sätet i bakvagnen. Framför
honom låg hösäcken och knytet med baronens vetebulle
och några andra småsaker, som modern stuvat ihop.
Han började supa in luften med vidgade näsborrar. Så
här kände man sig när man åkte fint på väg! Så här
hade baronen det, då han gled fram i sin trilla! Så här
långt såg man, och så här tog vägen sig ut uppifrån!

Man steg i värdighet. Man såg ned på det som omgav en.
Man tyckte på något sätt om hästen, som lunkade framför
en. Och man gav den en liten snärt ibland, bara för att
den skulle klippa med öronen och få en lätt ryckning
att genomila den efterspända vagnen.
Det gick inte fort. Fadern körde alltför försiktigt till
det, och han höll sig precis mittpå vägen. Tömmarna
rann ut mellan tredje och fjärde fingret på höger hand.
Det var det riktiga tömgreppet.
Moderns ryggtavla skymde betänkligt. När de kom ut
på landsvägen ökades emellertid farten något, och den
korta vagnen gav en och annan stöt ifrån sig. Runt­
omkring dem strök en tidig vind över topparna på de
mognande fälten.
De mötte bland annat Antea, som skulle gå upp till
gården efter sin mjölk. Hon sade ett par likgiltiga ord,
men fadern saktade ingenting av för henne. Mikael tyckte
det var som det skulle. Man såg i alla fall ner på om­
givningen ett grand, då man själv satt i vagnen. När
man mötte en gående, så nickade man bara uppifrån.
Man var vänlig fast man åkte. Men man krusade inte
med några uppehåll. En häst var dyr, när man körde en
häst var man strängt upptagen. Man måste ge akt på det
man hade för händer, medan de som gick till fots bara
hade sig själva att tänka på.
Om en stund var de framme vid Anteas. Hennes kåk
låg i sluttningen av en backe och såg fallfärdig ut.
Föräldrarna började tala litet om ställena utefter vägen.
Anteas man hade dött, sedan hon med sitt skvaller drivit
familjen från statarbyggningarna på gården. Draget i
det gistnade rucklet på backen hade tagit livet av Anteas

man. Barnen gick omkring halvdöda av drag där uppe.
Bara Antea själv blomstrade. Hon hade vant sig vid drag
ända därhän, att hon numera inte längre kunde leva utan
det. Blev hon ändå sjuk någon gång, så hade man bara
att ställa till med ytterligare drag åt henne. Hon blev
magrare och magrare, hon blev som en sträng, som
vinden spelade på, och man sade med bestämdhet att
hon magrade av blåsten och draget i stugan. Men hon
såg frisk och kry ut trots detta. Hennes tålighet blev
berömd lång väg, där man hade dragiga och dåliga bo­
städer.
– I dag trivs väl Antea, sade man då det blåste hårt
någon gång. Det här är väder för Antea!
– Här skulle Antea ha varit med, lät det då hattarna
blåste av.
– Sätter hon upp korsdrag i dag, så kan hon få lyst­
mäte i fråga om väder ...
Så höll man på. Men nu fläktade det bara av en ljum
julivind, som kammade topparna på den mognande
säden.
– Gud välsigne att hon inte hindrade oss mera, sade
modern då de passerat förbi. Fadern körde bara och
svarade med en vänlig nickning. Den blågrå hatten satt
högst uppe på huvudet och liknade ett torn. Modern
gruvade sig för sina fötter.
– Det bränner som eld redan. Hur ska det bli innan
vi är framme?
– Vi skulle ha köpt ett par skor åt dig, sade fadern
stilla.
– Vem har råd att tänka på skor, som man har på
fötterna kanske högst en gång om året!

– Nej visst, men du ser hur det är nu i alla fall,
svarade fadern och körde vidare.
När de kommit lite längre fram försökte modern att
lirka av sig skorna under fotsacken, men de fick stanna
på hälften. De släppte likväl in litet kvav fotsacksluft
under hålfötternas brännande bågar. Modern suckade
djupt av lättnad.
Mikael började se allt större gärden och enstaka, ut­
strödda torp. Här bodde det folk som gick i herrgården
var och varannan dag. Torpen såg inte mycket ut för
världen, men föräldrarna talade ändå med stort allvar
om vart och ett av dem. Det första man såg var lagårds­
längan. Utanför, mot väggen, låg en brun gödselstack.
Några vita höns gick spridda över backen. Boningshusen
var låga och rödmålade. På planen utanför trapporna
stod ett och annat krokigt äppelträd. Här och var syntes
en yvig krikonhäck eller några syrenbuskar, framför
vilka man stjälpt mjölkkärl och diskbaljor för att torka.
Något av träden hade en gunga i en låg gren. I gräset
utanför trapporna stod barn och tittade mot vägen. Så
såg torpen ut. Annars var det ingenting särskilt med
dem, utom det att de låg långtifrån varandra.
På fälten stod ekarna. De fanns där med långa mellan­
rum, men på ett ställe stod det flera stycken i en båge.
De reste sig som stora vasar från det plana fältet. Säden
var lågväxt och förtorkad i deras runda skuggor. De for
förbi en ek som hade brunnit inuti för flera hundra år
sedan eller så. Inne i stammen var det som ett runt rum.
Fadern berättade att åskan slagit ned i trädet en gång
och tänt det. Sedan dess brukade det sitta luffare där
inne, när det regnade.

– Det finns väl ingen luffare där inne nu i alla fall,
sade modern.
– Är du rädd?
– Jag menar för Mikaels skull.
– Nej, sade fadern och det såg ut som han log. I dag
är det ju vackert väder.
– Man får minsann vara försiktig för det. Det finns
så många som vill ont i världen.
Men eljest talade föräldrarna mest om grödan, vad de
hette som bodde i de olika torpen, om hur de klarade sig,
och om hur många barn de hade och hur många hästar.
Och alltemellanåt rättade modern på kragen med de
många hyskorna, som satt väl trångt, fast det skulle vara
fint att den trängde något. Dagen hade blivit varm och
vinden hade alldeles stillnat.
Det såg ut som om fälten aldrig skulle ta något slut,
men långt borta syntes nu i alla fall en mörk rand, som
såg ut som en skogskant. De åkte över broar som gav
ett litet gupp, och de kom till en backe, där modern
undrade, om hon skulle tordas åka utför. Hon gjorde det
i alla fall. Det var inte någon särdeles stor backe. Men
alltjämt var de inne på gårdens ägor, och fastän flera av
torparna häromkring lämnade arrendet till baronen i
reda pengar, så tillhörde de allt fortfarande Spaxen.
De hade redan åkt i över en timmes tid. Men nu gled
de allt längre upp mot skogstrakterna. Fälten bröts av
den allt tydligare skogen på kort avstånd. Det blev mindre
och mindre ek. De väldiga fälten skars sönder av hagar,
fyllda med halvtorra enbuskar och grånötta stenar, kring
vilka gräset var kortgnagt och brunt. En bäck föll krokig
och tunn genom en högbräddad dal. Gärdesgårdar ring­

lade utefter dikena till åkerlappar, som inte var stort
större än gårdsbacken hemma. Här och var syntes en sned
grind, som hängde på ett par benvita vidjor. Så kom det
ett torp. Så kom det en landsvägsbro av trä, kring vilken
växte nästan manshöga hundlokor och nässlor. Det var
omväxling, trots allt.
– Här är storskogen? frågade Mikael.
– Inte än.
– Vad är det här då?
– Det är de bortesta torpen som börjar nu, sade
fadern och satt och såg tankfull ut. Han hade lagt handen
med tömmarna i knät och körde inte längre så stramt som
i början.
– Är de baronens också?
– Ja visst.
Nu blev Mikael orolig. Han vred sig av och an i vagns­
korgen och vid ett ställe måste han av och gå upp bakom
en buske.
– Kommer vi aldrig till Himmelstorp då?
– Lugna dig, så kommer vi dit till slut, sade fadern
och fortade på hästen något. Djuret hade blivit en smula
svettigt på de ställen, där lokorna låg på. Den lunkade
allt sävligare i värmen och långa stycken fick den gå i
maklig takt. Fadern ville spara hästen. Han var rädd
för att köra svettigt med den.
Modern, som tycktes ha varit trött och suttit och tegat
en lång stund, blev livligare igen. Hon lade handen över
ögonen som ett valv och såg bort över åkrar och gårds­
hagar. Hon vred sig och vände sig på sätet som om hon
velat få med allt. Hon glömde till och med bort att

fötterna plågade henne. Huvudet med de prickiga hals­
dukssnibbarna snurrade till höger och vänster.
– Där borta ligger Orrmor, sade fadern och pekade
med piskan på ett tak, som såg ut som en hopvikt
fällkniv.
– Jag undrar hur de klarar sig i Orrmor ...
– Det går väl någorlunda för dem. Marken mot
skogen är inte så dålig.
– Hur många barn har de nu?
– De har väl ett bara, alldeles som Östens. De har
en pojke.
Modern satt en stund och funderade.
– Jag är läskamrat med Bengt i Orrmor, sade hon
till sist.
– Ja.
Samtalet höll upp en liten stund. Hon fortsatte:
– Och gick inte du och läste samtidigt med henne,
frågade hon ivrigare. Fadern nickade instämmande.
– Jo.
– Tänk, det höll jag på och glömde, ni är ju också
läskamrater, sade modern och blev helt pigg. Då är vi
jämngamla med Orrmors bägge två.
Det syntes en bygata, som gick som ett streck över ett
flackt gärde. Två svarta hästar med stjärnor i pannorna
gick och betade på det kortgnagda gräset vid kanten av
en bäck. De kom till en avtagsväg, som bar rätt in mellan
några höga björkar. I själva svängen stod en oxel med ett
fågelbo i toppen. Föräldrarna blev nu båda oroliga och
vred på sig. Fadern stannade tvärt. Han nickade mot
bäcken.
– Det är deras hästar.

Modern låtsades betrakta hästarna mycket ingående.
– Ska vi fara fram då? återtog fadern och såg in i
vägöppningen.
Modern hade börjat jämra sig för fötterna igen och
tycktes inte ha hört frågan. När hon blivit färdig satte
hon sig att se alldeles blickstilla framför sig.
– Jag frågar om vi skall fara fram? återtog fadern
högre.
Hon vände ansiktet mot honom och svarade vasst:
– Det skulle allt se ut! Ont så jag inte kan gå, och
vad ska för resten jag där att göra? Själv träffar du ju
Östen när du vill.
Fadern betänkte sig ännu. Han lät hästen hugga åt sig
en gräsrugg invid diket. Tömmarna fick ligga slaka i knät.
– Vi är ju i alla fall häråt i dag, sade han tystare.
Det är ingen som vet när det blir nästa gång.
– Det får väl bli när det vill då. Inte kan vi fara
och se på ett ställe som vi inte vet om det blir ledigt
ens! Det skulle just låta, om det kom till gården!
Fadern tycktes bli ledsen av någon anledning. Hästen
fick hugga åt sig ännu en munfull dammigt gräs.
– Så låter vi bli då ...
– Det begriper du väl, sade modern som det varit en
självklar sak. Hon hade redan börjat se åt ett annat håll.
Fadern tog upp tömmarna, smackade motvilligt åt
hästen, och vagnen satte sig åter i rörelse. Han mumlade
något som inte kunde höras riktigt. Så rättade han till
den blågrå hatten, hans höga axlar sjönk ihop litet,
modern vred sig otåligt på vagnssätet. Piskan klatschade
till. Bägge föräldrarna syntes missnöjda med det som
passerat och satt tysta.

Mikael förstod ingenting. Han hade bara suttit och sett
på vägen som löpt in mellan björkarna och försvunnit i
en krök. Han hade tittat på fågelboet och undrat om det
kunde vara bebott. Där syntes i vart fall inte till några
fåglar.
– Vad var det för en väg?
Frågan ljöd ängligt hög genom hjulens knastrande ljud
mot gruset. Föräldrarna tycktes inte ha hört honom.
Hästen ökade farten.
– Vad hette det stället?
Fadern vände sig om till hälften.
– Det var vägen till ett torp som de kallar för Kullen,
sade han tystare än han brukade.
– Skulle vi ha farit dit då? Han hörde själv hur
frågan lät envis.
– Sch, inte har vi något där att göra, det vet en väl.
Låt oss nu se till att vi kommer undan.
Den gången var det modern som svarade.
Mikael glömde snart detta avbrott, ty nu hade man i
alla fall börjat komma in på storskogen. Han reste sig
upprätt i vagnen. Då de for över en ås, såg han långt
borta en sjö, på vilken det låg en svart båt med män­
niskor i. Vägen gick in i skuggiga och svala sänkor,
där skogsmarken var täckt av brun mossa, som följde
alla fördjupningar. Långskäggiga granar med risiga
kronor glänste blåsvarta i skuggan. En stor fågel läm­
nade sitt gömställe och flög bullrande inåt djupen. På
flera ställen gick det mystiska vägar, som bitvis tycktes
alldeles utplånade av mossor och rötter. Därinnanför
var allting halvdunkelt som om det redan varit kväll.

Storskogen var större än Mikael någonsin trott. Man
såg inget slut på den. Man såg bara landsvägen framför
sig och landsvägen bakefter. Dikena var knappt några
diken här. De var bara smala rännor med mossa.
– Nu är vi äntligen i storskogen, sade fadern efter
en lång tystnad. Här uppåt ligger det bara små skraltiga
torp, här är det dåliga vägar, och inga vägar alls för
det mesta.
När de kört några minuter till, fick de se en pojke
som gick framför dem på landsvägen, rätt långt bort.
Han gick längst ut på vägkanten, alldeles invid mossan.
Då skjutsen hunnit närmare klev han åt sidan och gick
barfota vidare i gräset, där det var mjukt. Kroppen var
litet sned.
I handen bar han något föremål. Då skjutsen var
nästan i fatt, såg de att det var en gammal kaffekvarns­
skruv.
– Mikael kanske känner honom, sade modern då
fadern frågade.
Pojken stirrade envist in mot skogen. Mikael böjde
sig ut över vagnskanten och hälsade, när de var mittför.
– Det är Ture i Dundret, sade han tyst efter en
stunds tvekan. Han var så förvånad över att han fått
se Ture här.
Pojken i diket bara brummade något till svar. Han
syntes helt upptagen med att stiga med fötterna i den
pösande mossan. De var redan ett stycke förbi honom.
– Vems pojke är det? frågade fadern igen. Kände du
igen honom?
– Det var Ture i Dundret, svarade Mikael och vin­
kade.

Fadern stramade på tömmarna, hållande in hästen.
Han ropade:
– Skulle du åka med?
– Han ville visst inte ...
– Dundervägen tar av alldeles här, svarade Ture till
slut och fortsatte bakefter. Han gick som förut liten och
butter i mossan och knäade.
Mikael satt länge och tänkte på Ture och såg sig om.
Det var den största händelsen på vägen. Ture som var så
styv att springa och Ture som var så smidig och stark,
där gick han och ville inte åka, fast han vart bjuden.
Här någonstans inne i skogen bodde han ... När skjutsen
var nästan försvunnen, steg han åter upp på landsvägen.
Nu kom de mycket riktigt snart till en väg. Den bar
över en liten bro av runda stockar rätt in i granvalven.
Något torp syntes inte till. Omkring var det bara skog,
åt alla fyra hållen.
– Ja, där går Dundervägen mycket riktigt, sade
modern. Undrar hur de klarar sig i Dundret ...
Fadern satt och såg allvarligt framför sig som vanligt.
– Dundret är litet, men med goda somrar tänker jag
man klarar sig någorlunda på det. Mer är det väl inte.
Så talade man en liten stund om Tures föräldrar.
Alfred i Dundret gick i herrgården ibland. Det var åtta
år sedan de flyttade från gården dit upp. Modern talade
om hur svårt det var att få sälja det lilla man fick här
uppe. Fadern var enig. Båda menade att Dundrets hade
det svårt här inne i skogsmörkret.
– Ja, här var i alla fall Dundervägen, sade modern
än en gång.

De vände sig om alla tre och såg på den. Den syntes
knappast. Det var inte mycket till väg, bara en avstickare.
Men på den gick i alla fall Ture – tänkte Mikael under
det att respekten för vägen steg – med en gammal kaffe­
kvarnsskruv i handen.
Därpå föll han i nya funderingar. Föräldrarna sade
några ord med långa mellanrum. Fadern satt bara grubb­
lande och körde. Tiden gick sakta.
Till slut tog de av tvärt uppför. Vägen blev bara en
gångstig. Hjulen rullade omkring i mjuk mossa. Då och
då körde de upp på knöliga rötter. Nu for man så gott
som i skogen. Det sista stycket steg föräldrarna av och
gick till fots för att akta vagnen.
Vid elvatiden på förmiddagen var de framme.







XII.

Himmelstorp var inte alls så som Mikael hade före·
ställt sig det. För det första såg det inte ut som något
torp. Farmodern hade inte ett enda djur. Där låg ingen
gödselstack och skräpade på backen, sopad och ren.
Stugan väntade dem alldeles ensam på en grön höjd.
Man såg den inte förrän man var nästan framme. Den
var alldeles gömd bakom yviga träd och blå, jättelika
syrener. I rabatterna växte det en mängd blommor, som
han aldrig sett förut, gula som guld, blå som himlen,
röda som siden, där de bredde ut sig från sina stänglar.
I de tunga klasarna klängde stora brummande humlor
omkring. Det surrade som det varit tusentals klockor i
luften. Mikael satt länge kvar i vagnen, undrande om
han skulle våga sig ned på denna grönskande mark. Hur
hade han för resten, när det gällde Himmelstorp, kunnat
tänka sig en avbildning av något av torpen kring gården
därhemma?
Farmodern kom ut på trappan, som bara var en stor,
vitlimmad sten. Då han nu såg henne, upphörde han att
andas.
Fadern gick och band hästen vid en slätstammig tall
ett stycke undan i skogen. Därpå borstade han hösmålen
av kläderna. Modern slätade ut den rödbruna klänningen.
Föräldrarna bytte några ord, varpå farmodern förde dem

framför sig in. Mikael såg henne vid sidan av faderns
rygg. Hans huvud hade alltjämt inte en klar tanke.
– När farmor aldrig kommer utför, fick vi ta och
åka upp, sade modern och klev försiktigt på den vita
stenen.
Stugan var full av dofter. Där var blommornas alla
dofter. När de sedan drack kaffe, upptäckte Mikael att
en av de goda lukterna hade kommit från ett slags kakor,
som förvarades i en stor burk av plåt.
Farmodern anvisade dem stolar att sitta på. Själv gick
hon och satte sig i en gungstol, som tycktes vara hennes
vanliga plats. Det blev alldeles tyst en lång stund. Genom
fönstret, som stod på glänt, lyste syrenerna och de gula
blommorna i rabatten. Solen gjorde ett fönster för sig
självt på den randiga mattan. Farmodern strök undan
en flik silvergrått hår. Hon satt endast och såg på dem.
Föräldrarna tycktes stumma och förlägna. På den breda,
uppbäddade sängen låg faderns hatt som ett blått torn.
Modern började att titta sig omkring. Fadern satt ännu
stel i sina svarta kläder. Hans skägg låg nu struket jämnt
över bröstet, där den dubbelknäppta rocken förde nästan
upp. Modern ömsade fötterna med jämna mellanrum, till
slut måste hon ta av sig skorna. Hon gjorde det under
många ursäkter. Under de grönsvarta strumporna såg
fötterna svullna ut. Då talade farmodern igen och
Mikaels andedräkt stannade åter.
– Skulle jag lämna det här för att fara ner till
gården, tycker du det? frågade hon och log litet
undrande.
Hon såg ut genom fönstret, där en humla letat sig in

genom den smala springan och nu surrade över rummet
som en brummande tråd.
Mikael satt och kände hur han gav akt på modern.
Han blev ond på henne för det hon sagt. Farmoderns
röst hade låtit ledig och mjuk. Det första han älskade
hos henne var att hon tycktes tala så litet. Hon bjöd
dem stiga in med en nick. Hon bjöd dem att sitta med
en ny nickning. Han var uppväxt i statarhustrurnas
meningslösa, evigt rinnande tjatter. Fadern teg fort­
farande.
– Nej, nej, försvarade sig den stackars modern. Det
är ju så vackert här. Jag kunde aldrig tro att det var så
vackert ...
Så blev det ett uppehåll igen, och Mikael blev litet
ängslig. Borde de kanske inte ha låtit bli att fara till
Himmelstorp i alla fall? Farmodern tyckte nog inte om
att de hade kommit.
– På gården är det sig likt.
– Jag tänker mig det.
– Sniken, den gamla Niklas, har farit av. Han är på
fattiggårn nu. Det gick hastigt.
– Jag har hört talas om det.
– Han satte eld på ladan först. Sedan fick han inte
stanna längre. Han vart konstig.
– Fattiggårn är bra att ta till, sade farmodern.
Nu började föräldrarna tala utförligare om gården.
Sedan de undrat om inte farmodern var rädd här uppe,
då höststormarna kom och vägen blev igensnöad, började
de tala om Göransons och Linds. Man talade om Nilssons
och man snuddade förbi Hilma, som visade sig van­
artig. Antea hade de mött när de farit. Fadern nämnde

också Sackéusas, som väl snart fick bevittna hur de miste
sitt andra barn. Brontén undveks. Man talade litet om
baronen och om friherrinnan och lämnade fram vete­
bullen från dem. Sedan beskrev man Eskil, han var stor
och stark nu, och rättaren tyckte bra om honom för
hans starka armar. Han hade sluppit exercisen på någon
grund. Eskil hade hälsat så mycket.
Farmodern satt hela tiden smågungande i sin stol och
tycktes höra på med ett halvt öra.
– Hälsa tillbaks till dem allihop. Men nu ska vi änt­
ligen få lite kaffe. Ja, jag tycker jag ser det framför mig
alltsammans.
Under tiden kokade kaffet på den lilla svarta järn­
spisen. Elden glimmade genom en springa i luckan med
Näfveqvarnsmärket och alla sina svartputsade bladveck.
Modern beskrev mera av gården, och farmodern var i
tur att svara igen.
– Det har väl inte förändrat sig mycket de sista
hundra åren ...
Fadern rörde på sitt stora, grå huvud.
– Man får vara tacksam för man har hälsan.
– Den här Spaxen vart väl ungefär som de före­
gående, varken stort bättre eller sämre, sade farmodern
nu nästan envist.
Hon log åter i sitt gamla smala ansikte, där hon satt
utsträckt i den sluttande gungstolen. Huvudet låg vackert
mot karmen. På fötterna hade hon röda tofflor. Hon
liknade ett grant kläde, som man lagt över gungstolens
essformade linje.
– När jag gick hjon tog vi in honom i en höhässja
en dag och piskade upp honom, fortsatte hon stilla som

hon försjunkit i avlägsna minnen, nästan från en annan
värld. Jag har varit med och piskat upp en baron von
Spax.
Hon höll upp litet.
– Vi var fyra flickor, och han hade varit oförskämd
mot oss strax innan. Det gjorde ju inte så mycket, de
andra pojkarna var också oförskämda, han lärde sig väl
av hjonen. Men vi tyckte att en baron ändå var en baron.
Och vi ville piska upp en baron von Spax en gång, innan
han vart för stor för några flickor, i synnerhet då han
nu också var oförskämd mot oss. Han fick ganska mycket
stryk. Han tordes aldrig skvallra om det där. Vi klädde
av honom hans små byxor och slog med flata händerna
så mycket vi orkade, så att det gjorde oss själva ont.
Kanske han kommer ihåg det än, fast han själv börjar
bli gammal. Det var kanske för det jag fick vetebullen ...
En baron glömmer väl inte heller att han får stryk, när
andra inte glömmer det.
Farmodern flyttade sina röda tofflor på den lysande
mattan på Himmelstorps golv. Hon gick bort till spisen
för att se om det immande kaffet.
Det var första gången sedan de kommit som hon hade
talat så mycket. Det var ett helt litet tal. Fadern satt
och drog på munnen, han hade kanske hört sin mor
berätta om det där någon gång förr. Mikael undrade hur
det varit annars, när farmodern gått hjon. Han ville helst
inte tänka sig henne i samband med något, som rörde
gården. Men ett ögonblick undrade han om inte allting
på gården måste ha varit vackrare då.
– Ja, så piskade vi lilla baronen!

Modern satt tyst i strumpfötterna och slätade på sin
klänning. Men det blev ingenting mer av det. Farmodern
satt som om hon mindes räckor av somrar och långa
rader av nyhässjat hö. Hon skakade litet på sitt högresta
huvud. Hon lät armarna glida nedför gungstolens karmar.
Så tycktes hon alldeles borta i sina minnen.
– En baronstjärt, liten och mjuk ... sade hon efter­
sinnande.
Modern såg besynnerligt på henne. Fadern blev allvar­
ligare. Det blev åter så tyst inne, att man kunnat höra
en nål falla med udden först. Spänningen ökades i luften.
Så upplöstes allt i intet och var försvunnet.
– Det var då, det, sade bägge föräldrarna på en gång.
Hjonen har också fått det litet bättre nu. Ingen behöver
gå ut på åkern förrän klockan sju om morgnarna, inte
ens i skörden.
Farmodern reste sig ur stolen och började sätta fram
kaffet. Hon tog fram fyra koppar med blå slingor och
ställde dem på de kupiga faten. Hon bar fram en bleck­
burk med kakor. Hennes händer verkade långa och sköra.
På den vänstra hade hon en enda, smal ring.
Fadern tog av sig den dubbelknäppta rocken, därför
att det blev för varmt. Modern fick låna ett par tofflor.
Föräldrarna gick ut för att se på syrenerna ett slag innan
kaffet var alldeles klart. Mikael blev ensam med far­
modern och satt och såg på henne som om han inte visste
om han verkligen fick det. Här gick hon omkring i sitt
Himmelstorp, som han drömt om så många gånger.
– Du fick heta Mikael du, sade hon en gång, då
hon gick förbi med grädden i en båtformad snäcka. Det

var jag som föreslog det. Jag hade alltid tyckt om det
namnet.
Mikael hörde hjärtat dunka under blusen och förblev
stum.
– Pappa heter Immanuel, sade han äntligen stam­
mande. Det har väl farmor också gett honom?
– Ja, Immanuel, det är också ett vackert namn ...
Då tycktes hon bli litet tankspridd.
Farmoderns hemlighetsfullhet snuddade åter vid hans
kinder. Varför blev allting så stort, både det hon gjorde
och sade? Så talade aldrig människorna på gården.
Mikael kände hur andlöst stilla han satt för var gång,
hon öppnade sin mun. Det hettade inom honom från
kinderna till tårna. Hon gick annorlunda än andra. Hon
rörde sig helt olika dem. I allting var hon på ett annat
sätt, ett vackrare.
– Mikael, jag vill säga dig något innan jag dör!
– Ja, farmor ...
Hon hade stannat framför honom. Han tyckte det stod
en drottning framför hans stol. Hon böjde sig litet ned
mot honom. Så tycktes hon ändra sig. Hon sade endast:
– Lova mig en sak. Bli aldrig statare!
Han reste sig till hälften, såg på henne, kände hur han
skälvde i hela kroppen. Föräldrarnas steg hördes redan
utanför väggen.
– Nej.
Det var allt han hann med. Farmodern gjorde i ordning
det sista för kaffet. Föräldrarna kom in igen och talade
om alla blommorna de sett där ute. Hästen hade varit
lugn där han stått bunden. Fadern hade lossat litet mer
på säcken, så att hästen kunnat komma åt mera hö.

Modern drog in den kittlande kaffedoften i näsan. För­
trollningen var bruten. Alla satte sig att dricka kaffe
och det blev inte mycket sagt.
När endast disken fanns kvar, var det som om modern
inte hade kunnat sätta sig in i att vara fri en söndag.
Hon var van att äta gående eller medan hon arbetade vid
spisen. När de andra var mätta, hade hon alltid arbetet
med disken kvar.
– Nu ska jag diska.
Farmodern ruskade på huvudet.
– Prat, det gör jag medan du sitter.
Modern envisades.
– Visst ska jag göra det. Här sitter man ju bara och
gonar sig.
– Det här är ju som en lek, sade farmodern och
rörde knappast vid kopparna, förrän de var borta från
bordet. Hon sköljde dem och ställde dem vackert på
spiskanten att torka av sig själva. Allting blev lättsamt
under hennes händer.
Det var första gången Mikael hörde talas om arbetet
som en lek. Han förstod inte riktigt sammanhanget. Men
han trodde åter att modern sagt något som var opassande
eller dumt, och han skämdes.
Uppbrottet började redan kasta sina första långa
skuggor framför sig. Utifrån kom humlornas och binas
surrande middagsdovt och mattare. Det gick ytterligare
en och annan timme utan att man sade mycket. En viss
beklämning var också med. De fick mat och de åt ganska
sakta och länge. Nu tvingade ändå modern sig till att
diska och fadern gick ut och lade sig en stund i gräset
utanför väggen. Mikael följde med farmodern till ett

ställe vid syrenbuskarna, där hon hade den kalla mjölken
förvarad i ett djupt hål. Han fick gå till källan och
hämta friskt dricksvatten i en blank flaska. Källan sval­
kade långt omkring sig i värmen. Vått gräs hängde runt
kring den i en ring, och några bugande strån böjde sig
ända ned, tills de doppade i vattnet. Han såg bilden av
sig själv och skämdes för den klumpiga blusen, som satt
för stort kring halsen. Så fyllde han flaskan ända till
brädden, fullare än någon annan skulle ha kunnat bära
den, och bar den försiktigt upp till stugan utan att spilla
något. Fadern reste sig stellemmad ur gräset och sade
att det snart var dags att tänka på återvägen. Modern
blev häftigt orolig att Eskil hade gått ut utan att låsa
dörren efter sig. Hans soffa stod också obäddad och såg
illa ut, om någon lade märke till den genom fönstret.
Hästen hade ätit sig mätt på allt hö och gnäggade, nu
var den törstig. Fadern och Mikael följdes åt efter en
hink vatten, som de öste upp ur källan med en skopa.
Det bruna stoet drack försiktigt och fnysande upp allt­
sammans och nosade efter mer. De vände till källan än
en gång, men när de kommit tillbaka, ville djuret inte
ha något mera vatten. De fick hälla ut det på marken,
där det hastigt sögs upp.
– Kom in så fort du gjort hästen i ordning! ropade
modern från tröskeln. Vi måste tänka på att ge oss
av nu!
Hon började snöra på sig skorna, och hon hade rätt
besvärligt med det. Hon var ovan vid skor. Farmodern
ställde fram de blåmålade kaffekopparna för andra
gången. Fadern gjorde ren platsen, där hästen hade
stått, och plockade noga upp alla de söndertrampade

stråna. Föräldrarna gick ut och bröt sig en stor kvast
syrener. Blommorna hängde tystare nu än på för­
middagen, sedan en del av de gula bina hade flugit hem.
Modern skakade den stora blomkvasten, så att det inte
skulle finnas några humlor kvar inuti den, och tackade.
– Nu mörknar det om några timmar. Nu måste vi
raska på.
Modern hade blivit allt otåligare. De drack kaffet fort.
När de skulle bryta upp, sade fadern utan inledning:
– Vi har funderat på att ta oss ett torp åt det här
hållet, om det går för sig. Vi skulle kanske nämna det
också ...
Modern såg upp, Mikael satt besvärat stilla, endast
farmodern såg ut som vanligt och drack kaffet av sitt fat.
– Kära du, det har väl statarna funderat på i alla
tider.
Det lät nästan ömt då hon sade det. Sedan såg det ut
som om hon ångrat sig för att hon låtit så misströstande.
Hon återtog:
– Vad är det för torp ni tänker på då? frågade hon
litet mera intresserat.
Men nu dröjde fadern länge med att svara. Modern
såg misslynt ut. Alla drack kaffet ivrigare.
– Vi har väl funderat på Kullen, sade han. Om det
blir ledigt ett år till våren. Östen har talat om att flytta
och köpa sig en gård.
Modern sköt in:
– Det är långt dit än, och det vet ingen hur det
kommer att bli. Det är nog det bästa att hålla tyst om
sådana planer.
Även fadern hade blivit förlägen.

– Det kan hända mycket innan dess, medgav han. Jag
ville ändå nämna om det, för då skulle vi ju komma lite
närmare farmor.
Farmodern tycktes ha blivit gladare. Hon rörde sig på
stolen. Hon log.
– Jag får min mjölk från Kullen nu. Deras pojke,
Oskar, springer över hit med en flaska varannan kväll.
Det vore ju nära ...
– Vi får väl se hur det kommer att bli, innan vi låter
någon få reda på det, sade modern avrundande. Och så
var samtalet avgjort slut om den saken.
Hästen skrapade med hovarna i backen och var otålig.
Fadern ledde fram skjutsen. Föräldrarna satte sig i. Det
kändes svalt i luften. Blommorna slokade från sina
stänglar. Föräldrarna tackade för maten och kaffet och
farmodern tackade dem alla för att de varit så vänliga
och kommit och hälsat på henne. Hjulen började vrida
sig under dem. Mikael kände gråten i halsen.
– Kommer farmor aldrig utför till oss?
– Jag trivs här, jag vet inte vad jag skulle på gården
att göra.
– Nej, sade både fadern och modern på en gång. Få
se nu hur det blir nästa sommar.
Mikael såg henne än en gång, innan syrenbuskarna
skymde bort henne. Hon stod grå och rak på Himmels­
torps vita sten. Hon nickade åt de bortfarande, till dess
blommorna slog igen kring henne som ett hölje. Bruset
i skogen tonade över alltsammans. Så åkte de – den
långa, trista vägen hem.

*


Det var inte riktigt kväll än, när de hann fram till går­
den. Statarbarnen lekte kring leran vid den ödsliga betäck­
ningsplatsen. Statarlängornas räckor lyste bruna. De sista
solstrålarna stod som spjut rätt in i Bronténs fönster.
Dagarna i juli var långa och man tog lätt fel på tiden
på dem.
Eskil hade gått bort, men dörren var låst ordentligt
och nyckeln låg på det överenskomna stället, i en springa.
Allt var som man lämnat det. All oro hade varit bort­
kastad. Mikael fick byta kläder, medan föräldrarna gjorde
likadant. Och han fick springa ut på backen och leka en
stund innan det blev mörkt. Modern hade för en gångs
skull lejt bort mjölkningen för kvällen.
Mikael gick direkt bort till de andra statarbarnen.
Medan han gick tyckte han att hans kropp växte. Han
blev hög och rak och tyckte att han hade en finare håll­
ning. Han gick på ett helt annat sätt än han brukade.
Han tyckte att han invärtes fylldes av en hög, ljus luft.
Tankarna kom i förfinade vändningar. När han skulle
tala, försökte han göra det på ett nytt sätt. Han var över­
tygad om att förändringen skulle synas även utanpå, men
för att vara alldeles säker ansträngde han sig också något.
På ån med dess leriga vatten kastade han en medömkande
blick. Den simpla lagårdsplatsen med dess kofäl och hjul­
spår, till hälften fyllda med spillvatten från pumpen och
urin, låg så djupt, att han endast nödvändigt tyckte sig
beröra den med fötterna.
Ännu mitt i flocken av statarbarnen tyckte han sig
alltjämt kvar någonstans uppe på Himmelstorps stora
höjd. Syrenerna vajade och humlorna surrade omkring
honom. Farmoderns glans omsken allt.

Karl Göranson höll upp med att kreta på en brädlapp
och skrek gällt:
– Du kom fort igen!
Mikael svarade inte först, men då Kalle fortsatte,
tyckte han likväl synd om honom. Han fick en intensiv
lust att dela med sig något av sin egen upplevelse.
– Var det bra där borta? Vad fick du?
– Fick du kakor?
– Hur såg det ut?
Ungarna samlades i en allt tätare skock omkring
honom. Dröjsmålet med skildringen hade gjort en viss
verkan. Han hade nu samlat tillräckligt med uppmärk­
samhet omkring sig för att kosta på dem några ord.
– Ni skulle se vilket ställe Himmelstorp är och vilken
farmor jag har, sade han till slut värdigt.
Karl Göranson tycktes nästan ha väntat på det till­
fället. Han kretade ivrigt på brädlappen. Så såg han upp.
– Mor har sagt att din farmor har följt en gård­
farihandlare, en sån där knappgrossist, när hon var ung.
Och det gjorde hon fast hon var gift med din fars far.
Och därför är det just ingen som vill ha något med henne
att göra – för den sakens skull.
Lilla Nisse, Karls bror, tjattrade på sitt sätt:
– Så säger hon att Himmelstorp är ett gammalt
ruckel, som baron har tänkt riva så fort gumman är död
där oppe. Det säger hon också, för den deln.
Då flög han på Karl. Han fick honom under sig och
rev honom blodig i ansiktet. Ett slag försökte han slita
läpparna av honom, men övergav det. Han slog honom i
stället med knutna händerna. Nisse fick en örfil i all sin
oskuld, så han vände fötterna uppåt som två skaft.

– Det ska ni säga, skrek han gång på gång alldeles
förbittrad. Den slagne låg med ryggen hårt nerpressad.
– Ni, som inte har någon farmor alls! Säg om det,
ifall ni törs! Gör det!
– Det ... säger... jag ... inte ...
– Säg om det!
– Jag dormar av ... hör du ...
Den slagne rosslade sakta.
– Jag dormar av ...
Den slagne fläktade matt med armarna. Han låg hjälp­
löst stukad.
– Där ser du! Där fick du för farmor!
Det var mitt i värsta leran på betäckningsplatsen. Över
de runda ekkronorna på västra gärdena dalade den gul­
kantade solen.







XIII.

På gården stod allt stilla och rörde sig dock. Ingen­
ting hade blivit så bra som man tänkt sig. Regn i skörden
hade förstört en del. Baronen hade varit borta i flera
veckors tid på ett par andra av sina gårdar. Friherrinnan
hade då ledningen och konfererade understundom med
rättaren. Baronen skrev nästan dagligen brev, som hon
läste upp på kontoret. Det var order.
I stället för Sniken hade man fått en ny dagsverkskarl,
en snäll och oförarglig människa, som hade maten i
gårdsköket. Han satt där blyg och undvek de rödkindade
pigornas fräcka ögon och könsliga raljerier. Om kvällarna
slöt han sig inne och täljde trähästar åt den sjuka Olle
Sackéus. En gång gjorde han en gubbe och en gumma av
två vedträn. Han hette Olmgren.
Så hade baronen kommit hem igen. Allt gick åter i
sina gängor. Septembers eldhav började lysa. Stubb­
åkrarnas oändliga gulhet började övergå till sökande
grått.
En morgon kom det order från kontoret, att ungdjuren
skulle in från storskogen. Rättarn tog ut folk en efter­
middag. Några hjonpojkar, som bodde uppåt storskogen,
fick befallning att möta på en angiven plats tidigt nästa
dag. Göranson blev uttagen som ledare och tycktes där­
med leva upp på nytt i en liten våg av stolthet. Gamla

Lappsa skulle med, fast han var gammal. Han kände
skogen ut och in.
Men det behövdes inte. Om kvällen samma dag, som
uttagningen skett, stod kvigflocken vid en grind till en
av hagarna och väntade på att bli insläppt. Den hade
sökt sig fram till det ställe, som låg närmast gården,
och den hade letat sig hemåt så långt den kunnat komma
för gärdsgårdarnas skull. Det var helt nära den plats,
där djuren släppts ut på storskogen om våren.
Kvigorna var feta, spaka. De var nästan medgörligare
än förut. Göranson tillsammans med två andra gick dit
med ett par korta rep och tog fatt fyra stycken, som de
ledde i par. Sedan följde de andra godvilligt efter. Det
var som om de ingenting hellre önskat än få komma i
bås just nu.
Det var då man gjorde upptäckten. Två av kvigorna
fattades. Det var två helt bruna djur. Kogubben hade
sina särskilda märken på dem, och så fort han hunnit
räkna över dem man hade inne, kunde han också ge
bestämt besked. De som fattades var samma djur som om
våren hade uppfört sig galnare än de andra och flöjt
över staketet, då man skulle mota dem.
Skogvaktaren ruskade på huvudet. Han sade ingenting.
Barnen kom ihåg vårmorgonen. De mindes de båda
kvigornas tilltag, medan de sprungit och slagit med
käppar i de chokladbruna löven i krikonhäcken.
Efter två dagar gick drevfolket likväl ut i storskogen
och genomströvade de närmaste delarna kors och tvärs.
En dag tyckte sig det ena hjonet se en kviga på mycket
långt avstånd. Men den hade lika gärna kunnat vara en

älg. Hållet hade varit för långt. Man var fortfarande
oviss och drevfolket fick fortsätta dagdriveriet.
En middag gick man fram till ett ödsligt torp, som
låg så avlägset på skogen, att man sällan såg folk där
uppe. Där bodde Jonas, en gammal bilare, med en ännu
ung kvinna, som hette Tekla. De blev skräckslagna när
de fick se drevfolket, så många människor på en gång,
och trodde det var kriget.
En annan dag satte man sig på ruinerna av det ned­
fallna Bisters torp och åt sina kalla smörgåsar. För de
flesta av deltagarna var skallgången bara en rolig om­
växling.
När de gått i skogen i tre dagar med repstumpar fast­
bundna om midjorna, fick någon se två jämnlöpande
spår i en kärrkant, som skogvaktaren sändes ut för att
undersöka. Göranson litade inte på sitt eget öga nu. Skog­
vaktaren kom upp, kände i spåren med tummen och pek­
fingret och förklarade spåren vara kofäl. Åldern kunde
anslås till högst två dagar. De måste vara efter gårds­
kvigorna. Skogen var vid denna tid av året tom på andra
djur än de vilda.
Fjärde dagen kunde Göranson själv lämna besked. Den
gången hade det varit han som strax före kvällningen på
hemväg sett den ena kvigan. Det hade inte varit ett opå­
litligt hjon endast denna gång. Göranson svor på det
inför rättarn, och han lade upp en bred skildring och
beskrev alla detaljer mycket utförligt. Rättarn gick upp
till stora byggningen och relaterade kort. Göranson och
hjonen skulle få fortsätta sökandet.
Senare på kvällen gick Göranson från det ena statar­
köket till det andra och skildrade noga hur allt tillgått.

Han glömde för en hel kväll bort alla svinaktiga
historier. Han betraktade sig själv som en hjälte. Han
var en skogsman, en fin skogsman – där ser ni ändå!
sade han. Han var en som kunde snoka upp ett ensamt
litet obetydligt spår mitt i vilda skogen, i en skog, som
var alldeles full av spår, så full, att den nästan bara
bestod av spår. Han hade anat sig till närheten till djuren
av barken på träden och riporna i mossan på stenarna.
Och han hade försiktigt dragit sig åt rätt håll. Så hade
han lagt örat till marken. Han hade burit sig åt som en
gammal, rävslug indian.
– En ko kan det väl inte vara så märkvärdigt att
få syn på!
– Haha, sade Göranson.
Så skildrade han åter händelsen.
– Du kom ju på henne av en ren slump, när du skulle
till att gå hem ...
– Gjorde jag!
– För resten var det ju bara en av kvigorna du såg.
Det var inte båda.
– Den andra hann jag inte med, för det blev mörkt,
förstår ni då ingenting ...
– Och skulle du för resten inte ha fångat dem också
– skulle du bara titta på dem och låta dem löpa som
förut?
Göranson tog om alltihop från början. När han änt­
ligen kommit fram till stället, hade djuren stått där i
en glänta i ett kärr. Kvigan hade vädrat och gång på
gång stuckit ut mulen i luften. Hade inte Göranson känt
igen kvigan så väl som han gjorde, så skulle han ofelbart
ha tagit henne för en älg. Då hade han försiktigt smugit

sig upp på en bergknall, tills han varit endast ett stenkast
ifrån. Kvigan hade då fått känna vittringen av honom,
tagit ett högt språng och försvunnit ute i mossen på
mindre än två sekunder. Utsikten hade alldeles skymts
av träd.
Det egendomliga var att hon var så smärt. Hon var
helt olika de andra kvigorna, som stod inklavade. Loppet
hade liknat ett vilt djurs lopp.
– Du tog henne i alla fall inte, sade Lind. Och du
såg inte till den andra?
– Du skulle ta blixten!
– Du får bli kogubbe på storskogen nu, Göranson.
– Aldrig har jag sett maken till vackert lopp, fort­
satte han passionerat. Det var som en unghingsts som
aldrig körts in.
– Vi får skicka ut Antea, hon löper nog snart fatt
henne.
Men Göranson kände att han hade hemligheten på sin
sida denna gång. Han var den enda som säkert sett en
av de vilda kvigorna på storskogen, dem nu alla talade
om och vilka man satte bort hela dagar på att söka.
Han berättade till slut. Hade han väl en gång börjat,
så måste han berätta allt utförligt till slut igen. Kom
någon och blev vittne till endast slutet, så började han
om från början. Kvigorna hade blivit förvildade, sade
han. När det djur han sett börjat springa, hade han lagt
örat till marken på nytt, och då hade han tydligt kunnat
höra två tramp på ungefär trehundra meters avstånd
från varandra. Det var lönlöst att försöka fånga dem
levande. Han fick skjuta ner dem som man skjuter ner

rusande djur. De var älgar nu. Deras hastighet var högre
än någon hästs på gården.
– De springer som fan själv, sade Göranson.
– De blir väl spaka till vintern.
Göranson ruskade på huvudet. Man hade kommit in på
hans specialitet. Han vägrade tro alla nya teorier, som
inte var hans egna.
– Få se hur pass vilda de blir när de ska till att
äta snö!
Han fick hjälp av skogvaktaren som kom förbi.
– Man vet inte mycket om det, sade skogvaktaren
lågt. Det är möjligt att de reder sig då också ...
Göranson hånlog.
– Prata ni så mycket ni vill i nattmössan – det här
är vilda kvigor, sade han med stolthet.
Men drevfolket fick sluta sökandet nu, då det inte
längre var någon mening med det. På gården satte man
sig att vänta på vintern, som nog skulle tvinga djuren
till bys igen.
Det började redan lida mot hösten. Marken var frusen
en morgon. Gräset var frostigt och vitt. Solen gick ner
långt förr om kvällarna och asparnas lövfontäner stod
röda.
Statarhustrurna tvättade och sköljde kläder i ån. Men
det lät som om det redan legat isbitar och rasslat i
vattnet. De bar upp stora knyten av den rinnande tvätten
på sina ryggar. Deras händer blev svullna och blåfärgade
av köld.
Denna vinter blev strängare än många vintrar. Det
kom snö redan i november. Snön låg kvar i ett par
veckors tid som en hemlös vithet på den gråaktiga

marken. Töväderstimmar kom mittpå dagarna, det blev
dagsmeja, det rann från taken, men mot natten stelnade
åter dragen i rymdens ansikte. Det blev bitande, isigt
kallt, och stjärnorna stod stilla.
Ibland kom man att nämna djuren på storskogen. De
syntes fortfarande inte till. Snön smälte bort igen och det
blev barmark in i december . Då kom det plötsligt än mera
snö. Den vällde ner. Det var som om himlen över gården
varit fylld av snö. Marken blev helt täckt av den, och
skogsfågeln sökte sig till hagarna. Antea gick ännu
sommarklädd i denna vresiga vinter. Men statarkvinnorna
gick med händerna under sina förkläden och huttrade,
fast de var inomhus.
Hela dagarna surrade det stora tröskverket som en in­
stängd insekt på den dammiga logen. Man såg dammet
stå som två väldiga armar ut genom de bägge genom­
fartsportarna. Oxarna gick i vandringen som i en evigt
malande kvarn. Körhjonen försökte åka på bommarna,
när ingen såg det. Karlarna skrek. Den som matade verket
ropade sitt långa, nödlåtande h-å-å-å-å-l, när man skulle
stanna för raster, och han stack en ouppskuren sädeskärve
i det stora tröskverkets käft, där ståltänderna skallrade.
Kvinnorna sjönk i sädesgolven till låren. De vadade med
uppdragna kjolar och grova ben i böljande halm. Den
rödhårige Bernhard fick en hjonflicka bakom en dammig
bjälke och försökte få omkull henne.
– Du får mer sen!
– Du är tokig ... Låt mig vara i fred.
– Jag blir tokig bara jag ser benen dina.
– Du ska få för ben, din bock där!
– Vänta tills vi slutat bara ...

Barnen sprang på avstånd. Hjonen i sädesgolven hittade
runda råttbon, klädda med det finaste ludd och fyllda
med skära, tumnagelstora ungar.
Barnen smög sig närmare, vädrande rov. De fick tag i
ännu levande råttungar och lade dem i iskallt vatten. De
skära kropparna dog med små, skälvande sprittningar.

*

En kväll var det norrsken. Mikael hade varit ute vid
knuten. Man gick inte längre när det var vinter och
kallt. Hela himlen bakom norra statarlängan flög upp i
en solfjäder av lysande flammor. Han sprang in igen,
rädd.
– Det brinner!
– Brinner det? Var?
– Det är som när Sniken tände ladan, fast mycket
värre. Det är långt bort.
– Då är det norrsken, det betyder att det blir kallare
än. Hur ska man klara sig med all kölden?
– Det var längesen det var norrsken... Då blir det
svår vinter ...
– Få se!
Fadern gick ut och såg på norrskenet. Eskil satt inne
vid bordet och brydde sig inte om det. När Mikael fått
höra vad det var, vände han tillbaka ut. Han fick faderns
rock över axlarna och ställde sig vid knuten.
Flammorna bredde ut sig allt större. Som skurar av
lysande strålar sköt de upp över skyn. Vågor av ljus av­
löstes av dunklare skiftningar, tills allt slogs ihop till

en brinnande vägg. Stundtals mattades skenet åter av,
men så tog det i på nytt och växte i styrka. Fast det
lyste som eld, verkade skenet på något sätt kallt. Fast
det var så avlägset, verkade det skrämmande och ängsligt.
Han stod kvar en halvtimme och följde varje rörelse av
det egendomliga skenet. Han började frysa häftigt. Jub­
lande och rädd stannade han ändå ståndaktigt kvar.
Fadern kom tillbaka ut och ställde sig bredvid honom.
Mikael blev lugnare. De betraktade norrskenet till­
sammans, fadern och han.
– Vad är det då?
Han upprepade frågan så många gånger att fadern till
slut blev ledsen.
– Det är så långt bort ...
– Men vad kommer det av?
Fadern kunde inte nöjaktigt förklara norrskenet.
– Det är så långt borta, upprepade han bara.
– I ett annat land, där det också finns statare?
Bister rörde sitt skäggiga huvud fram och tillbaka.
Han svarade inte.
Nu steg norrskensflammorna åter högre. De slog högt
upp över norra statarbyggningens tak. De täckte nära
halva himlen.
Sackéus kom ut och ställde sig på gaveltrappan till sin
länga. Ingen av de bägge statarna sade något till var­
andra. De sträckte sina nackar uppåt himlen och stod
stumma.
Mikael mindes åter sommarkvällen, då ladan brann.
Men Snikens eldsvåda hade inte varit något liknande.
– Det är kanske en gård som brinner?
Fadern ruskade åter på huvudet.

– Nej då, det är ingen gård heller.
Då tyckte han att det var roligt att fortsätta, fast han
inte själv trodde på det.
– Det är kanske statarboken som brinner upp, för­
sökte han. Finns det inte en gård med en statarbok där
också?
Fadern log litet, och norrskenet, eller om det var
stjärnorna, lyste upp hans ansikte, så att det blev all­
deles ljust.
– Jag kan inte förklara norrskenet för dig, sade han
alldeles rådvill.
Statarboken återvände ofta i Mikaels drömmar. Han
kunde som liten aldrig få någon fullt tydlig bild av denna
bok. Ibland tyckte han att den var så stor, att den upp­
fyllde en hel sal inne i herrskapsbyggningen. En gång
hörde han att det var bara ett litet blått häfte, i vilket
rättarn skrev in streck om morgnarna. I den boken fanns
alla statarnas, dagsverkarnas och hjonens namn anteck­
nade. I den stod Göranson, Lind, lille Sackéus, Nilsson,
gamla gubben Lappsa från storskogen, Mikaels far och
Brontén. I statarboken fanns namnen på alla dem, som
gick på gården och arbetade.
En gång hade han frågat fadern hur statarboken såg ut.
– Det är något en skulle ur innan det blir för sent.
– Står det Bister i den?
– Din bror står där väl också på någon rad i slutet,
sade fadern begrundande. Han funderade kanske på vad
skrift var, han som inte själv kunde skriva.
– Pappa också?
– Ja, jag med. Jag står där sen alla åren ...

Fadern såg åt sidan och tycktes tänka på något, som
låg längre bort. Föreställningen om boken blott växte i
Mikaels tankar.
– Det står väl inte Mikael i den i alla fall? frågade
han för säkerhets skull.
– Nej, än står du där inte.
Han blev alldeles kall av rädsla och frös så han
skakade.
– Och jag ska aldrig in i statarboken heller. Jag ska
aldrig bli statare – aldrig!
Fadern såg på honom förvånat.
– Inte det? Rösten lät litet dov, avlägsen.
– Nej.
– Jag skulle också önska du sluppe det, men hur
ska det gå till? Långt efteråt kom det som ett eko:
– Vi har aldrig varit annat än statare. Det har varit
vår lott. Jag önskar du kunde slippa.
Det hade gett upphov till nya bilder. Det gav nya fun­
deringar. Det gav stoffet till nya drömmar, det uppkallade
till nya funderingar över friheten. Han såg statarna som
en lång rad, där de gick efter varandra, tätt, tätt. En
gång hade någon sagt, att det var statarna, som bredde
ut sig över fälten och gödslade dem. Han såg dem nu
likt en massa som lade sig över jorden likt löv. Mor­
fadern, som gick och skar vassen i sjön, hade varit en.
Göranson var en annan. Alla fält myllrade av dem, och
han tyckte att de många varven till slut skulle stiga högt
över huvudet på dem, som levde. De skulle till slut
räcka ända upp till toppen av de högsta ekarna på
gården. Och baronen skulle till sist ingenstans ha att bo,
därför att statarboken uppfyllde alla salarna i slottet ...

Då kom han åter att minnas farmoderns ord och skrek
hysteriskt:
– Jag vill aldrig bli statare! Aldrig! Lova det!
Norrskenet flammade mattare. Sackéus hade för länge
sedan gått in i sin länga. Fadern förde in Mikael. Han
trodde att han var sjuk, och han måste gå och lägga sig
i sängen.
Modern sade att norrskenet betydde krig. Hon tydde
alltid allting till det värsta.
– Du ska se att det betyder krig!
Eskil satt bredbent på en stol och smorde sina stövlar.
– Jag vart frikallad, därför att jag bar mig klokt åt,
sade han belåtet. För mig får det vara så mycket norr­
sken det vill.
På natten drömde Mikael ändå, att det varit statar­
boken som brunnit. Hans namn hade just hållit på att
bli inskrivet i den. Ett par bokstäver, de första, fanns
där redan. De brann, de också, men ett slag såg det ut
som om elden skulle slockna innan den hunnit fram till
stället, där man börjat skriva in hans namn. Han låg i
kallsvett och betraktade de slickande tungorna. Nu fal­
nade papperet tätt intill bokstäverna... Så tog elden
ny fart. Det brann friskt, och till slut hade hela statar­
boken brunnit ner till en liten hög grå aska. Mitt i
högen låg tioöringen som Sniken sökt.
Men om morgonen, när han klädde sig, var allt sig
likt. Modern kom in från mjölkningen. Fadern var på
logen, därifrån tröskverket brummade som en stor humla.
Dröm var lögn.
Men kanske inte riktigt ändå. Borta på storskogen

sprang de vilda kvigorna och lurade baronen, så som de
gjort hela vintern.
– De får aldrig fatt i dem, sade han åt modern, som
ställde sig att värma de gredelina händerna över järn­
spisen.
– Vilka då?
– De vilda korna, sade han och kände hur han blev
het. Modern förmanade:
– Tyst, någon kan höra dig!
– Jag säger att de aldrig får tag i dem ...
– Stackars djur, sade modern, vem ska mjölka dem?
De svälter och fryser ihjäl innan dess. En dag hittar man
dem döda i skogen.
Mikael försökte sätta sig in i sammanhanget, men för­
stod det inte. Det föreföll som om modern varit ledsen
för att inte mjölkgummorna fick bestämma över, när
kvigorna skulle mjölkas.
– Om de tyckte det var bättre att vara i en lagård,
så skulle de väl komma hem?
Modern blev häftigare.
– Det där förstår du inte, sade hon skarpt.
– Jag tror kvigorna vill vara vilda, fria och vilda,
sade han och sprang, då han drivit det till kulmen.
Nerifrån trösklogen kom gubben Lappsa, som gjorde
ett dagsverke då och då under vintern, och resten av tiden
gick och högg långt uppe mot Runda Malmar.
– Ni får tro mig eller inte, sade han högljutt och
gällt och föreföll uppbragt, när några dagsverkare
skrattade åt honom. Men när jag satt och åt min kalla
mat, så knakade det till i buskarna. Det lät som en kvist
lossnade och riset fläktes upp. Och då jag tittade fick

jag syn på bägge två. De hade stått där och snoppat av
trädfällena på mitt hygge. Då de fick syn på mig vart
det en fart på dem som ni skulle ha skådat! Sida vid
sida, som vågorna på ett hav, så långt jag såg ... Det
tama var alldeles borta ur dem. De är vilda nu och flyr
för människor som för döden. Hull som vilda djur,
varken för mycket eller för litet, och när de sprang såg
man då tillräckligt, att de var allt annat än kraftlösa.
Ni skulle ha sett benen. Deras frihetslystnad betyder för
dem mer än allting.
– Hjulbenta som du, Lappsa?
– Var det inte det jag talade om för er redan i höstas?
frågade Göranson och berättade hur djuren hade sett ut
då, när han lagt sig till marken och lyssnat.
– Du tog dem inte, Lappsa?
– Ta markens vilda djur, får du se hur gott det är,
din knörvel!
Skrattande gick tröskfolket mot dagsverksstugan.
Mikael stod på långt håll och lyssnade till dem.
Vilda – vad betydde egentligen vilda? Frihetslystnad
– vad var det?

*

En skandal i töväder, medan man väntar på julen:
Skomakarens hustru, ett medelålders, litet fjantigt frun­
timmer, blir en ruskväderskväll våldtagen vid en stor ek
på vägen till stationssamhället. Hon har hämtat sina jul­
pengar hos kommunalmannen. Skomakaren är supig och
dricker upp det lilla han förtjänar. Fattigvården går
emellan och hustrun får en liten slant för att julen likväl
skall bli ljus för dem.

Då blir hon överfallen, våldtagen och bestulen på den
fattiga slanten. Hon kommer till gården och beklagar sig
högljutt. Antea tar saken om hand. Man samlar ihop mat
åt henne i de förut halvtomma köken. Skomakarens
hustru går sin väg igen, nigande och glad. Från baronen
har hon fått en under många förmaningar hopvikt tia
och ett knyte med bröd.
Barnen hör talas om olyckan av de vuxna. De tar ut
det intressantaste i händelsen och reder ut det nere vid
den av brun svallis överfrusna ån.
– Varför tror du hon gjorde motstånd till det?
– Vem vet om hon gjorde motstånd?
– Vem skulle vilja ta henne. Hon är ju gammal och
kantig som en torr kardborrsbuske.
– För en luffare dög hon kanske. Han såg väl inte i
mörkret.
Tanken föll i god jord. Barnen gjorde sig en skala,
där de betraktade händelsen ur det relativas synvinkel:
– För en luffare, som behövde det, dög hon kanske ...
De fortsatte att diskutera sammanhanget, men kom inte
närmare det.
– Det kom väl för häftigt över henne, sade Karl
Göranson på försök. Annars hade hon väl inte gjort mot­
stånd till det?
– Vem vet ... Hur tror du det gick till, när han
gjorde det ...
Ämnet såg ut att bli segslitet. Man kom överens om
att försöka rekonstruera händelsen. Hilma åtog sig efter
en stunds övervägande att vara skomakarens hustru. Lilla
Kalle Göranson skulle gömma sig bakom en ek. Han
skulle ha en påk med. Hilma stoppade en hopknycklad

papperstuss innanför blusen – det skulle föreställa
fattigpenningen. Till slut skulle han våldta.
Som det inte fanns någon ek på en passande plats,
enades man om en al. Alen var gles, eftersom det var
vinter, och den lurande ogärningsmannen syntes mycket
väl mellan de kala klykorna i stammen. Hilma kom likväl
promenerande som om hon inte såg honom. Hon halv­
flinade och saktade farten litet, när hon var alldeles
invid. Då blundade hon också.
Kalle Göranson sprang fram som en rasande. Han
tappade påken på halva vägen, men hur det var, så föll
Hilma ändå omkull. Den våta snön klibbade i två stora
klumpar vid hennes fötter. Hon låg som en kullstjälpt
docka på stället, som hon sett ut i förväg, mittemellan
två fläckar av blöt snösörja. Hennes ben låg fläkta
rätt ut.
Då Blemman väl var slagen till marken, visste kvinno­
rövaren inte längre vad han skulle ta sig till med henne.
Han fick visserligen handen under Hilmas blus och
lyckades plocka åt sig den hopknycklade tidningstussen.
Men sedan blev han sittande rådvill på huk.
Hilma låg alldeles stilla. Hon blundade och tycktes
fullkomligt oberörd. Pengarna hade hon försvarat med
en matt rörelse. Men sedan pengarna väl en gång var
tagna, såg det också ut som hennes intresse att försvara
sig skulle vara försvunnet. Hon tog med handen mot
kjolen och kände sig för.
– Ska du inte våldta mig då, viskade hon hest.
De andra barnen började fnittra. Kalle lade sig på
knä invid den värnlöst utsträckta kroppen, medan han

såg upp mot statarbyggningarna. Han förde händerna
mot Blemmans hals som om han ämnat strypa henne
något först.
Hilma fattade galoppen och rosslade. Allt tycktes hon
stå ut med bara för vad som skulle komma. Men
strypningen blev ofullständig. Våldtäktsmannen satt där
oviss igen.
– Det här blir ju inget av, sade Hilma och reste sig
till hälften.
– Vänta litet, det är inte färdigt än.
– Du duger nog inte till att överfalla en värnlös
kvinna!
– Ligg still då ...
Hilma blev uppbragt.
– Har du sett något? Nej, nu går jag min väg!
Hon skakade av sig snön som en ruggig höna. Sedan
blev hon förargad över omaket hon gjort sig. Hon gick
utan att säga något.
Karl Göranson blev utskämd inför alla vittnena. Han
smet undan med sin fattiga rövade papperstuss kvar i
bröstfickan på blusen. Våldtäkten hade blivit en stor be­
svikelse för alla, som velat se på.
Ett par dagar senare kom det ut att historien med
överfallet på skomakarens hustru varit lögn. Hon hade
fingerat alltsammans och gett sig själv några blå­
märken. Pengarna hade hon gömt bland en del gamla
kläder på vinden. Hon hade planerat ett rån flera gånger
förut, då hon hämtat fattigunderstödet, men inte förrän
nu hade hon satt det i verket. Det berodde på att hon
varit ängslig att mannen skulle supa upp det de fått.

– Vad man trodde, sade barnen. Det förstod man väl!
Mitt i vita vintern blev sinnena heta. Blodets minnen
blommade, fast det var isigt och kallt och ån frös på
nytt. I händelselöshetens grådis tändes en lampa.
Skomakarens hustru blev satt på listan för dem, som
man inte talade med vidare, och det var bara den långa
Antea, som inte i fortsättningen kunde hålla löftet.







XIV.

Julen hade gått förbi. På nyåret kom det än mer snö.
I bygatan låg den nära metersdjup. Telefontrådarna
slokade tunga av taggar av is upp mot det infrusna
slottet.
Det blev långa och röda och köldfärgade kvällar. Kors­
näbbar och gråsparvar sökte sig till statarlängornas
trappor. Alarna var fulla av dem. De liknade svart blom
i alarnas risiga kronor.
Olle Sackéus hade en liten låda med fårtalg utanför
sin ruta. Den putiga kudden skrämde fåglarna till en
början, sedan övervann de skräcken för den. När den
halvtorra julgranen kastats ut, satt Olle och följde fåg­
larnas rörelser på talget hela dagarna. Den ödsliga
vintern blev eljest för barnen en fattig tid. Djupt under
snömassor och is flöt den brunfärgade ån som ett mull­
rande urtidsdjur i sin hålgång.
Baronen gick instängd i de höga salarna och rasade
mitt i vintern som en furie.
– Skjut dem! skrek han.
Rättarn tummade på mössan nere vid dörren.
– Säg åt skogvaktarn att han skjuter ögonblickligen!
– Det är mycket snö nu ... Det är inte så lätt ...
Det är mer än en meter.

– Jag fäster mig inte vid det! Saken är redan ett
åtlöje för hela gården.
Han lugnade sig något. Han blev mer förslagen. Han
gick ett par varv över golvet och kom igen som från en
promenad, som han använt till funderingar.
– Han får skottpengar om han skjuter dem före den
första. Jag vill inte hålla några lekplatser åt kråkor och
rävar där oppe, när det en gång blir vår.
– Jag ska tala vid honom, baron. Jag ska tala vid
honom igen ...
Skogvaktaren gick nästan dagligen sin tur uppåt
skogen. Han bar bössan med sig och hundarna sprang
före och snokade. Men så gjorde han alla vintrar. Han
såg ut hyggen åt Alfred i Dundret och åt gamla Lappsa.
Ibland sköt han en hare, som han hade med sig hem.
Det var vinter nu, och skogvaktarens grå rock hängde vit
av snö, som fallit över honom från bugande granar.
– Varför släpper han inte hundarna på spåren då?
Den gamle plumsade i snön. Han tycktes gå i tankar
långt borta.
– Hundarna går inte på spåren, det är ingen nytta
med hundarna nu.
Barnen frågade:
– Varför går inte hundarna på spåren?
– Ja, varför gör de inte det?
– Hur kan hundarna vara så kloka?
Men de äldre ruskade på huvudena och svarade osäkert:
– Det är för att kvigorna är tamdjur, sade de. Ja, för
att de är tamdjur ... det är inget annat.
– Kvigorna är ju vilda!
– Det där kan man inte förklara riktigt.

– Kan inte kvigorna bli alldeles vilda då? Vilda som
riktiga älgar? Så att hundarna går på spåren efter dem?
– Ett barn kan fråga om mer än hundra visa kan
svara på. Det går inte att förklara vad det är som skiljer.
Nog är det konstigt ... Men kälta nu inte mer om det!
Mikael levde i en dov yra. Mycket var oförklarligt.
Det var norrsken om kvällarna. Det var vilda kor, som
hundarna inte jagade, därför att de inte var älgar än,
fast de liknade dem.
Statarnas värld slutade, där dunkla ting tog vid. De
äldre svarade med undvikanden och skygghet. Gällde det
rätt och slätt människor, så tycktes de aldrig osäkra. Men
gällde det främmande ting, så svarade de med ovisshet.
Då vände de sig bort och talade om något annat.
En natt drömde Mikael om två märkvärdiga djur, som
inte alls liknade några kvigor. De stod i ett träsk i ur­
skogen och vräkte upp slemmig grönska med de krokiga
hornen. Drömmens träsk var rött och grönt, och det
tycktes till slut ligga där omätligt i sina granna, sprutande
färger. Det syntes inte till någon människa där. Han såg
endast de grovlemmade, oberörda djuren.
Det blev så mycket is på statarlängornas fönster, att
man fick flåsa upp ett litet hål mittpå, ifall man ville se
ut. En morgon låg Mikael vid titthålet, då skogvaktaren
kom gående. Han gensköt honom vid den nersnöade
häcken.
– Farbror skjuter väl inte de vilda kvigorna, som dom
säger ...
Rösten stammade av iver. Skogvaktaren stannade och
såg upp.
– Tycker du inte?

– Gör det inte! Låt dem bli vilda, bad han säkrare
och än mera bevekande.
– Men det är ju order på det. De fryser och svälter
kanske ihjäl vad det lider.
– Jag tror inte alls att de fryser ihjäl, sade Mikael.
Bara inte farbror går och skjuter dem, så kommer de
säkert att leva. Jag är alldeles säker på det.
Skogvaktaren stod och såg förvånad på honom. Det
låg, tyckte Mikael, redan en skymt av förståelse i hans
grönaktiga ögon.
– Varför vill du då att de ska bli vilda?
Mikael röck till. Det hade han egentligen aldrig tänkt
på. De äldre talade alltid om förlusten av två kvigor,
två tamdjurs oberäknade förlust. Själv bad han om
kvällarna, att människorna, som jagade dem, skulle miss­
lyckas. Baronen skulle förlora dem... Då blev han
plötsligt ängslig. Han ville att kvigorna skulle bli vilda,
därför att han tyckte det skulle vara roligt. Det var ett
slags önskan bara ... De vuxna ville motsatsen. Han
svarade skyggt.
– Farbror talade en gång om att alla djur har varit
vilda först. De har tagits av människorna. Och då tänkte
jag att de här kanske ville bestämma över sig själva och
bli vilda igen, sade han tvekande.
Men han blev säkrare ju längre han talade. Han såg
modern komma med ett fång ved i sitt förkläde. Han
greps av sitt förtvivlade beslut. Skogvaktaren log redan
mot honom.
– Du är allt en pojke med underliga fantasier du.
Han fortsatte envist:
– Farbror sade det, när de släppte ut dem ...

– Jag kommer ihåg den där gången, men nu får du
gå in, så du inte fryser.
– Lova det!
Men hur det var, så tyckte Mikael att det knutits ett
band mellan dem. Han litade på skogvaktarens tvekan
som på ett löfte under en halv veckas tid.
En dag framme i slutet av månaden kom ändå av­
görandet. De köldskimrande kvällarna hade blivit rödare.
Solen skred avlägsen och enslig över gården, medan det
var dag. Nätterna var gnistrande hårda. Träden sköt köld­
skott som gömda, lurande batterier. Snön i de inhägnade
bygatorna låg hopdriven som vågor med vassa kammar.
Vattenhålet i ån vällde upp svallis till en livsfarlig
krater. Bakom pelargonierna i fönstren rann flädvattnet
i små bäckar.
Skogvaktaren drog sig upp mot skogen om morgonen.
På middagen kom han tillbaka och gick hastigt. På den
snöiga stallbacken redde Lind i ordning en skjuts. När
flaket var pålagt, satte de sig bägge upp och körde
sin väg.
De kom tillbaka i mörkningen. Skjutsen följdes av
blickar från det den kommit inom synhåll och till dess
den svängde in i allén. Ett krökt pärlband av små röda
bloddroppar följde den i spåren. Just då den svängt upp
på stallbacken hade de första åskådarna kommit och
ställt sig runtom i en ring.
Mikael fick syn på folksamlingen genom krikonhäcken
från flädhålet i rutan. Andfådd, förtvivlad, darrande av
raseri tog han den djupa snön i höga, ryckiga språng.
Lind höll på att spänna ifrån det bruna stoet. Skog­

vaktaren stod bredvid med bösskolven nedstucken i snön
som en krokig käpp.
På det snöiga, frusna flaket låg två kroppar utsträckta
sida vid sida. Slaka och döda följde de flakets alla bukt­
ningar. De såg långa ut. Högar av snö satt fastfrusna
vid de slanka bukarna. De brustna ögonen skimrade som
fruset glas i de sista solstrålarnas reflexer. Några kors­
lagda rep höll kropparna nära tillsammans, och på en av
dem hade en sprint ur flaket trängt in, så att en hårig
buckla uppstått. Bland grönt slem på en utfallen tunga
låg ännu lämningar av halvtuggat skogsris. Dess saft
var frusen. Tungans rödblåa botten hade skjutit ut is­
kristaller som en svamp, vilken blivit våt och sedan fått
frysa.
Skogvaktaren såg knappt åt sidan. Han stod och be­
traktade flaket med dess last. Runtomkring i luften
surrade frågorna.
Mikael klängde sig fast kring benen på honom. Han
föll på knä i den lösa snön.
– Varför sköt farbror dem ändå? skrek han mellan
immor av gråt.
– Varför, varför? ropade han åter och åter. Han kände
hur halsen fylldes av gråt som ett trångt kärl.
Gubben stod som förut och såg framför sig. Han kände
greppet om benen. Men han rörde sig inte.
– Människorna har tämt dem... Människorna hade
ingen rätt till det ... Farbror hade ingen rätt att skjuta ...
Det var nästan skogvaktarens egna ord, som kom till­
baka. Hans röst svarade långt bortifrån. Han vred böss­
kolven runt i snön, där märkena efter kolvhornet bildade
en spetsbladig blomma.

– Först blir det vilda djuret tamt, sedan blir det tama
djuret vilt igen. Det går klent för oss människor, när vi
ska försöka förklara omvägen ...
Orden gömdes längre och längre in i det isiga skägget.
Mikael kände hur hans kraft växte. Han reste sig.
Kraften lyfte honom upp över alla och allt. Han tyckte
sig ha kunnat slå den gamla skogvaktaren till marken
invid stället där kvigorna låg på sitt flak, men han ville
det inte. Den köldskimrande luften slöt sig i vågor kring
honom, och han såg genom tårarna de vilda kvigornas
slaka, långa ben med fastfruset, frasigt blod, han såg
deras sönderbrustna, klara ögon. Då brast han i en ny,
barnslig gråt. Han skakades bort på snyftningar ...
– Nu är det gjort och kan inte göras ogjort.
Den gamle vände sig mot statarpojken och rörde vid
hans axel.
– Hör du vad jag säger?
Tjattret omkring dem steg. Han hörde det åter. Det
kom flera gående nere på statarbackarna. Kogubben slog
upp sin stugdörr och blev stående i den som en bild i
en ram. Kvinnorna kom med händerna instuckna bakom
förklädena, huttrande med sina blå läppar. Barnen kom
rännande från alla håll. Lind hade varit efter en lykta,
och dess ljus spred i halvdagern ett spökaktigt sken över
de håriga kropparna. Köksfönstren i slottet fylldes av
runda, nyfikna ansikten. Friherrinnans ovala ansikte
skymtade i ett högt fönster. Baronen själv kom halv­
springande, klädd i en krage av grått skinn. De sista
stegen gick han. Man beredde plats för honom.
– Är de där nu? Det kom som en hälsning.

Skogvaktaren vred bösskolven i sin eviga takt.
– Friheten är slut för dem nu, baron.
– Det må jag säga var en fin jakt i januari.
Statarna blandade in sina skrovliga röster.
– Att de inte har frusit ihjäl, nog är det för märk­
värdigt?
– Den ena av dem ser svulten ut, men den andra ...
– Titta där, hur benen är alldeles uppnötta av skaren!
Lätt har det inte varit.
– Undrar hur mycket de väger? Hur mycket kött kan
det vara kvar? Jag gissar ...
– Gissa du! Men hur gick det till när de sköts egent­
ligen?
Gårdsfolket kände sig smickrat av baronens närhet. De
bildade tillsammans en ring med ett gemensamt intresse.
Arbetet för dagen var slut, var och en kunde yttra sig
friare än annars. Händelsen var också så pass ovanlig –
de gick så nära baronen, att de snuddade vid hans rock,
och uttalade sina tafatta kommentarer.
– Det blir belöning då, sade baronen. Låt se, den
första är inte förrän på fredag ...
Skogvaktaren stod stel och frånvarande.
– Jag vill inte ha någon belöning för det här, svarade
han till sist sorgset.
Ännu ekade frågorna.
– Hur gick det till? Hur kom de?
– Jag sköt två skott, sade han stilla.
Mikael knöt sina små händer i fickorna och gick bort
från den tjattrande hopen. På avstånd hörde han rösterna
kring de vilda kvigornas bår. I luften genljöd för hans

öron ännu ljudet av de två, idiotiska skotten. Fyra par
levande kvigben sparkade upp kaskader av snö, tills de
slaknade och låg stela.
Han gick i små krokar bort mot den frusna ån. Runt­
omkring honom var det meningslös, grå vinter. Han kände
sig ensam. Hans kropps nerver darrade i den isiga luften
som en flock avlövade, unga grenar.








FJÄRIL JORD


XV.

Efter vintern levde de små avlägsna torpen upp igen.
Under smältvattnet om våren steg de som krokusknoppar
ur den vidsträckta, tillfrusna marken. Isvattnet rann bort
av dem, förhöjningarna på vilka de stod blev torra, solen
kom dem närmare – solens gula skratt narrade dem att
slå ut och blomma.
Det var de blonda torpen, kring vilka statarnas
drömmar kretsade. Kullen var det största av dem, det
vackraste, ett torp av uråldriga tider. Det kunde hålla
två stjärniga ston. Där bodde den ljusa Östens, de var
torpararistokrati. Ett stycke från Kullen låg Blacktorp,
ett litet ställe bland de yttersta hagarna. I skuggan av
själva skogsbrynet låg det dystra Backlura mellan några
höga granar, Lappsas stuga, som haft jord förr, men nu­
mera var utan.
Inte långt därifrån hade Risslers köpt ett litet ställe
fritt. Det var där bäcken rann ut till slätten, ett stycke
innan den förenades med ån. Där bäcken och ån möttes
låg Orrmor. Ett stycke in i skogen låg det nedfallna
Bisterstorp, av vilket numera bara en stuggrund och
några vinbärsbuskar syntes. Åt andra hållet låg Himmels­
torp, längst bort låg Nyängen, på vilka bägge det numera

endast bodde ensamma gamla. Nära en mil från gården,
också i djupa skogen, låg Dundret. Det var torpen på
denna sida av Spaxarnas gård.
Det var inte mycket med Dundret som torp, men det
var ganska vackert där uppe. Dunderbäcken rann förbi
där i många slingor och krokar. Djupare in i gran­
skogen sköt den kvillrande fram mellan dynor av spräck­
liga mossor och glansigt odonris. På dess bräddar växte
fläckiga nyckelblomstret och den stjärnögda harsyran.
Bäcken prasslade bland lingonsläntor och små myrar,
där det fanns hjortron om höstarna. Trenjonen låg som
kastsläggor på de borstiga tuvorna. Mittför torpet bildade
bäcken ett litet mer än en meter högt fall. Tranorna drog
förbi om vårarna, vildgässen om höstarna. De flög i vita
plogar och visade ut söder och norr. Där bodde Alfreds
i Dundret ända sedan dess de varit statarfolk på gården.
Stugan låg överst på en grön puckel. Utanför stod ett
risigt äppelträd med väldig krona, härstammande från
den tid, när baron Didrik Spax hade befallt att det skulle
planteras fruktträdgårdar på torpen. Det var en av baron
Didriks många goda tankar. Det blev vanligen endast ett
träd på varje torp. Men det sattes som ett vårdträd.
Lagården i Dundret hängde nedanför på sned i slutt­
ningen med en lucka på nersidan, genom vilken man
kastade ut gödseln. Ovanför luckan fanns ett runt hål
med några pinnar inborrade i stockarna. Det var ett lur­
hål för räv om vintern.
Dundret var ett strå, i vilket olika par människomyror
slitit ganska länge. Från början hade det varit bara ett
tunnland öppen jord, en utläga, som saknade byggnader.
Sedan hade det blivit fyra tunnland åker och fått hus.

Så hade det varit bara tre ett slag igen. En änkling hade
förtagit sig på torpet och låtit det förfalla.
Efter några år kom det en sjösänkning och det kom
friskt blod dit – Dundret blev sju tunnland. Så kom
det dåligt folk, det var på baron Didriks första tid, och
det kom dåliga år över marken. Tre tunnland fick växa
upp till gorrig tallskog, som vajade för blåsten från de
marbuskbevuxna kärren. Lappsas bodde här en tid som
yngre, sedan de slutat som statfolk. Hans hustru gick då
omkring här uppe med sina skarpa agatögon bakom den
vassa näsan och lärde sig trolla. Lappsas hjulben gick
som unga fjädervagnar från stugan på backen den dunkla
skogsvägen ned till herrgården. Sedan blev hustrun sjuk.
Lappsa hade måst flytta.
Nu höll det åter på att bli sju öppna tunnland kring
den kulle i marken som kallades för Dundret. De nu­
varande dunderborna var stilla och avnött folk, arbets­
samt och senigt. De var kanske alltför seniga att se på.
Alfred var som medelålders en smalbent och inbunden
torpare, orakad och knutig. Hustrun var folkskygg, och
det hade blivit värre sedan hon fått flytta upp till
Dundret. Som nygifta hade de varit statare och bott i
norra längan, där Ture fötts som det enda barnet.
Alfred i Dundret sparade i fyra år till en ny plog,
hustrun lade undan småslantar i över en månad till ett
halvt kilo kaffe. De kunde bägge sitta och tiga hela
kvällarna igenom utan att någonsin tänka över, att det
var något särskilt märkvärdigt med det. Alfred tog sig
snart till att skjuta litet på olovlig tid, eftersom man
ändå bodde i skogen. Annars var det bara arbete tidigt
och sent.

Då och då om höstarna, när han plöjde, hittade han en
gammal hästsko eller ett rostigt klackjärn i jorden. En
gång hittade han en nästan sönderfrätt oxbricka från den
första torparens tid. Han tog upp hästskon och lade den
på åkerrenen tills han gick hem. Den var liten och tunn
och anfrätt, sömhålen i den var urätna av rosten och
stora. Hemkommen hängde han skon på stugväggen. Det
fanns en hel rad där förut. De betydde tur. Det han
funnit var alltsammans märken efter torpare som gått
här långt före hans egen tid. Det var märken efter gamla
fötter i jorden.
Dundret var det enda stället på jorden för honom. År
lades till år som en klocka knäpper takten. Ture hade
fötts först efter sex års äktenskap. Han hade fått suga
på sudd så länge han var liten, medan modern hjälpte
till på åkern. Han låg i södra statarlängan och kravlade
på golvet i sin ensamhet och stoppade allt han fick fatt
på i munnen. Han blev ändå stark som en björnunge. Han
visade anlag för att bli skygg som modern. Man förstod
honom inte riktigt. Han röjde egendomliga färdigheter i
vissa ämnen, men i andra var han dum som en stock.
Han lärde sig redan som liten att tiga likt föräldrarna.
Alfred i Dundret gjorde ett dagsverke i veckan för
torpet. Han vaknade vid fyratiden om sommarmorgnarna,
när solen sken in genom fönstret. Hustrun låg mager och
senig bredvid honom med det hemvävda linnet litet åt
sidan för ett av de platta, saftlösa brösten. Hon andades
skyggt som om hon vaknade ett stycke i taget. Magen
sköt upp täcket i en liten boll för var gång.
– Vad är klockan, jämrade det i sängen.

Efter en stund var hon uppe. I det gråvita livstycket
och den korta, rödlappade underkjolen började hon
slamra borta vid spisen och koka kaffe. Alfred bände sin
egen kropp ur sängen, drack morgonkaffet tyst och gick.
När Alfred vaknade om morgnarna hade han just inga
tankar. De kom allteftersom han vandrade den milslånga
vägen. En junimorgon hade han tagit sig för att gå krok­
vägen förbi stadsfolkets. Han tänkte bara titta efter om
Risslers var vakna. Klockan hade varit nära halv sex.
Solskenet hade fallit på drivbänksglasen och kastats till­
baka igen som en brinnande punkt. Sedan den gången
hade den lilla krokvägen blivit en oskyldig vana.
En sommarkväll långt därefter fick han för sig att han
skulle gå ner till Risslers och sitta en stund. Han teg
även då han var borta, men han tyckte det var på något
sätt roligare att sitta och tiga i ett främmande rum. Han
svarade tafatt på stadsfruns frågor. Några veckor senare
hade han kommit opassande. Hon hade hållit på att
lägga sig. Håret låg i mjuka fall ned efter ryggen och ett
stycke av barmen var bar. Det var något som spratt till
inne i den skäggige torparen. Han gick fort därifrån.
Men han spånslog länge omkring i skymningen, innan
han gick hem.
Det hade plötsligt stått för honom att vattnet i Dunder­
bäcken var samma vatten, som rann förbi också hos
Risslers. Bäcken blev från den dagen ett vidare begrepp
för honom. Den fick ett slags gemensamhetsintresse. Han
blev nyfiken på hur vattnet i bäcken steg och sjönk allt­
efter torkan och regnen.
Ibland kunde han säga rätt som han satt:
– Jag går utför.

Hustrun brummade något.
– Vart går du då? Det är ju kväller ...
– Jag går bara och tittar efter om vattnet har fallit
något sen i går, sade han och var genast färdig.
Dessa idéer var nya.
– Det syns väl här oppe, invände hustrun än en gång.
– Det syns bättre utför ...
Han gick.
På torpet rann vardagarnas melankoli genom vecka
efter vecka. Annars var Alfred alltid hemma. Marken
svällde igen efter skärande plogbillar och sjunkande
hovar. Den bulnade efter Alfreds egna fötter. Den revs
upp på nytt igen för varje vår. Plogbillar, harvpinnar,
hästskor, fötter – nya och åter nya spår i jorden.
Människorna i Dundret trodde på de revor de slet upp
i torpets gamla, ideligen vända jord. De trodde på solen
och regnet. De tänkte inte mycket. De menade aldrig
annat än klara sig i det längsta, och under det trodde
de blint på sitt strå. Aldrig betraktade de Dundret som
en krokus. Det såg ut som om de ämnat hålla på i evighet
som de begynt. Snart skulle också de vara döda.

*

Den blå, melankoliska våren hade gått. Trädens yviga
kronor vajade. Om söndagarna blev gubben Lappsa oro­
lig att sitta inne – han ville ut och vandra.
– Jag går ut och går ett slag.
Från sängen svarade en stämma, vass som en kniv.
– Måla om den där väggen, jag kan inte se den
längre. Stryk på något vitt!

– Jag går ut och går ett slag först, till kvällen ska
jag måla om väggen och stryka på den något vitt.
Gumman jämrade från sängen:
– En dag är lång för ett par sjuka ögon ... En dag
är en lång tid ... Du går och går och jag får ligga här
ensam ...
De sista åren hade varit svåra, på slutet hade de varit
hemska. Som ung hade Lappsas hustru varit vacker. En
rak näsa hade gett hennes ansikte en flickaktig, till­
dragande form. Då mjölkade hon tio kor morgon och
kväll på gården och slet ut sig på det. Som medelålders
spred hon redan en viss förstämning kring sig. Gammal
och sängliggande omgavs hon av en gloria av för­
skräckelse. Ingen ville besöka stugan. Gubben Lappsa
fick själv laga sin mat. Han fick en magåkomma, som
gjorde att det pep i magen på honom, när han talade.
Morgnar och kvällar stod han vid järnspisen och stekte
eller kokade. Gumman åt litet eller intet. Emellanåt
fantiserade hon och såg syner.
En gång, medan Lappsas ännu bodde kvar i Dundret,
kom hon på kvällen i skymningen över till Blacktorp.
Hon gick in i lagården, där man mjölkade, och ställde
sig att se på en ko. Kon började skaka av rädsla och
ville slita sig ur båset.
– Den är med kalv, skräm henne inte, bönföll moran.
– Ko, ko, ko – jag skrämmer henne inte alls. Det
är bestämt åska i luften!
– Undrar om det blir en kokalv, undrade moran, då
kon hunnit lugna sig något. I så fall tänkte vi behålla
den, för vi har haft otur med kvigkalvarna förut.
– Det blir en kvigkalv, nu ser jag det.

– Undrar just om den blir lik modern då, vi tycker
så mycket om henne.
– Den blir brun och vit. Ni måtte ha haft en brun
tjur till den. Men se en sån underlig ring kring halsen
den har, en vit ring som ett bindsle!
– Kan hon se det så precis, så kan hon väl säga hur
bakbenen kommer att bli tecknade också?
– Hasorna blir helt bruna, de. Det finns inte mer vitt
på kalven än ringen där, hur en tittar.
Moran vred sig på mjölkpallen.
– Kon skulle ha kalvat redan, men det tycks dröja.
Så ja, gumman min, var inte så rädd då!
– Dröjer inte alls, kon kalvar i morron bitti, ni kan
ge mig en flaska råmjölk, så jag får att göra kalvost av.
– Det ska Lappsasmora visst få, bara hon inte
skrämmer henne, sade den ängsliga moran.
Bägge korna blev lugnare så fort den främmande gått.
Sedan skedde det precis som hon förutsagt. Kon kalvade
om morgonen och kalven hade den spådda ringen. Det
blev en av Blacktorpets bästa kor och lämnade själv rå­
mjölk i många omgångar, då den blev större.
Den klarseende lämnade ett recept ifrån sig en gång,
innan hon blev sängliggande för evigt.
– Ni ska gå till en ek, som behåller lövet på sig om
vintern, sade hon och riktade hökprofilen mot den frå­
gande. Där ska ni gräva invid roten till dess ni hittar
en vit orm, som ligger där. Och ormen ska ni ta och
koka, och spadet ska ni dricka opp. För då blir ni
seende sen.
Det fanns flera sådana ekar på trakten. När de vanliga
ekarna släppte sitt löv om hösten, behöll dessa undantag

sitt. Det hängde nästan vitt och skallrande torrt i snöyra
och köld. Blåsten spelade i det som i ett underligt in­
strument.
Någon gick också bort till en vinterlövsek och försökte
knepet, men uppgav försöket, då marken befanns frusen
och hård. De flesta blev rädda, innan de hunnit göra
allvar av det egendomliga experimentet.
Som gammal låg nu Lappsas hustru mager som ett
skelett i sängen, alltid på rygg. Näsan hade blivit så
vass att huden stramade över den som ett gult sämsk­
skinn. Händerna noppade på täcket efter smolk, som
ingen annan än hon själv kunde iaktta. Och sedan hade
Lappsa under alla åren, på den yrande hustruns oupp­
hörliga tjatande, tapetserat väggarna och målat om dörr­
speglar och poster minst ett femtiotal gånger. Av färgen
och papperet hade stugan till slut blivit liten och trång.
Luften där inne var pinande frän. Sist vägrade den gamla
också nästan alldeles att äta. Hon låg kvar och levde
likväl på något besynnerligt sätt.
– Vart går du nu?
Rösten hördes som ett sakta skrapande från sängen.
– Jag går uppåt Dundret ett tag.
– Den som kunde gå ut och gå, ja ... Glöm inte vad
jag sagt om dörren ...
– Jag är snart tillbaka, sade Lappsa beskedligare och
hjulade tyst ut. Därutanför sken solen och de höga
granarna vajade för en ljum vind. Han tog vägen förbi
stadsfolkets och fortsatte gnolande upp mot skogen.

*


Vid det lilla fallet i Dunderbäcken satt Ture tidigt om
söndagsmorgonen och konstruerade på kvarnen. Han skar
till ett hjul med en kniv och fäste det på axeln. Han
ställde in hjulet rätt, i vinkel efter ögonsikte, han lade
den jämnkretade axeln av trä tillbaka i sina lager av
plåt från en sönderskuren blecklåda. Därpå fäste han
hattar över axelns bäddar. Han gjorde det för att de
skulle skyddas för väta och för att hindra den kommande
oljan att torkas upp av sol.
Han satte handen i vattenstrålen. Sedan vände han
den på tvären, så att vattnet sprutade. Han ställde handen
på kant så att den klöv fallet i två lika stora delar. Där­
efter förde han den upp och ned på flatan och tyckte
att han lyfte hela fallet i sin kupiga hand. Det kändes
som flera kilo tungt.
När Ture kände vattnet svepa kring handen, erfor han
rysningar som av njutning. Han satt och förde fingrarna
fram och åter i vattensvallet tills handen domnade och
han måste dra den åt sig av trötthet. En liten stund be­
traktade han fåren, som gick och betade på den avgnagda
backen ovanför stugan. Han såg gumsen springa och lirka
med tackorna tills den tog ett krumt språng – Tures
kinder blev heta.
Då stack han åter handen djupt in i det frusande
vattnet så att blusen stänktes ner av skummet. Han
kände tillfredsställelse och ro.
Ture plockade hastigt ihop bitarna till den halvfärdiga
kvarnen. Alla delar var små. Färdig kunde den inte bli
så stor som han tänkt sig, därför att den gamla kaffe­
kvarnsskruven inte orkade dra så mycket. Bredvid låg det
stora drivhjulet likt ett runt vidunder i gräset.

Han lutade sitt sneda ansikte ned över apparaten. När
han satt så, sammanhukad som en bäckgubbe, hade han
ett skogsbarns alla kännetecken. Hela hans medvetna
barndom hade förflutit här uppe. Skyggheten var så ut­
märkande, den syntes utanpå, även då han var för sig
själv. Han rörde sig alltid smidigt, som ett vatten, liksom
djursmidigt. Då han gick lutade han över litet åt vänster
sida. Så fort han satt sig, såg det ut som om han varit
beredd att när som helst rusa upp igen. Han såg sig
ofta bakåt. Så snart han kom i beröring med en annan
människa blev han genast inbunden och kunde tiga i
timmar fast man talade till honom. Det var hans ögon
som var fulla av klokhet, av en lysande vakenhet,
brinnande och varma. Han såg ofta ut som om han skulle
förstå allt, men då han ville tala, uttryckte han sig så
fumligt att han genast uppgav försöket. De andra barnen
gjorde narr av honom. Han blev då plötsligt ivrig och
darrade i hela kroppen. Hans klumpiga händer skakade.
Det kom ofta sådana ryck, då hans kropp av oförklarliga
orsaker registrerade den högsta inre spänning. Han fick
ibland dylika anfall då han skulle kasta en sten eller tog
sikte på ett träd, i vilket han tänkte klättra upp. Han
var hela skolans fenomenala stenkastare. Han klättrade i
träd som en ung apa. Han fick de besynnerliga darr­
ningarna, då han sysslade med sina maskiner. De kom
igen nu – hans händer darrade som två lönnlöv med
utspärrade flikar.
Ture provade än en gång underlaget för kvarnen. Det
var ett par plankstycken, nedstötta i leran, fastsatta med
pålar vid sidorna. Han mätte ut sockertoppståten, som
skulle bli dragremmen från hjulen till kaffekvarns­

skruven, och han skar av den till lagom längd. Då han
stoppade kniven tillbaka i fickan gjorde han det för­
numstigt. Förmer än alla vapen var en kniv i Dundret.
Men efter det en stund gått tog han åter upp verktyget
och började kreta på axeln, som inte var jämn nog.
Ögonen vilade granskande på högen av delar. För varje
gång han använt kniven stoppade han den tillbaka i
fickan.
Ture i Dundret hade aldrig sett en kvarn, han hade
bara hört den beskrivas. Resten hade han listat sig till
på egen hand.
Nu mumlade han för sig själv och böjde sig djupare
ner. Den lilla bäcken rasslade sommarlent i hans öra.
Från det han hade för händer byggde han i fantasien ut
nya kombinationer, nya förbättringar, nya uppfinningar
till nya maskiner, som han skulle göra härnäst. Då var
han borta för världen. Då gick han intensivt upp i sina
drömmar. Han kände sig omåttligt stark. Hans bröst
susade av jubel.
Vid tecken till oro bland fåren spratt Ture till. Han
fick syn på Lappsa, som kom hjulande över det kort­
gnagda gräset på backen.
Lappsa kom nyter och glad och hälsade på långt håll.
– God dag, svarade Ture trumpet.
– Jag stod just och tittade på gumsen där – såg du?
Ture kretade ivrigare på det lilla trästycket.
– Och på lammen, som sprang omkring och petade.
Den lilla, som så gärna skulle villa, men inte kan få ...
Men vad är det ingenjörn nu håller på med för något?

Lappsa kom och ställde sig alldeles invid honom. Han
lyfte på vattenhjulet och kände efter tyngden på det.
Sedan tog han en av bitarna i handen.
– Det ska bli nya maskiner i Dunderbäcken, kan jag
se. Kvarn nu?
– Ja, kvarn, svarade Ture försiktigt och ville fort­
sätta.
Då fick han lust att fråga Lappsa om något. Det var
så sällan han frågade någon. Han träffade sällan eller
aldrig någon som han kunde begära besked utav. Men
i Lappsas sällskap kände Ture något av skogens egen
säkerhet. Han var inte generad.
– Hur kommer det till att vatten känns varmare
inuti än utanpå? frågade han plötsligt. Det var ett pro­
blem som sysselsatt honom nyligen. Han förtydligade
frågan med en fundering han haft själv:
– Är det för att det rinner?
Gubben Lappsa stod en stund och såg fundersam ut.
Men han var inte någon naturvetenskapsman. Lappsa var
berättare. Han var erotiker, han dyrkade liv. Men vatten
intresserade honom inte.
– Hur tror du små grisar kommer till? undrade han
och tittade granskande efter effekten.
– Hur tror du egentligen de kommer till då?
Just då gjorde gumsen ett nytt försök. Den åkte ned
från sin obekväma plats. Tackan larvade meningslöst och
dumt av och an bland stenarna.
– Nu är den fisken där igen ... Se, så han kravlar ...
Nej, jag ska väl fortsätta igen. Är dina föräldrar hemma?
Han hjulade uppför den krokiga stigen och klev in i
stugan samtidigt som han slog tre slag på dörren.

Alfred satt vid bordet med handen på snusdosan och
ruvade. Hustrun stod vid spisen och rörde i ett kärl svin­
mat med en kräkla, förfärdigad av en ung talltopp.
– Jag gick förbi sonen nyss. Hur gammal är han
egentligen nu? började Lappsa utan inledning.
Han uttryckte sig i sirliga vändningar och uppväckte
härigenom från början respekt för sin enorma uttrycks­
förmåga. Det var hans vana att börja utan att hälsa.
Hustrun tog av sig glasögonen som blivit immiga av
spisen.
– Menar han Ture? Han är nio år, pojken.
– Nio år bara, och nu har han snart gjort en kvarn,
utan att ens ha sett en kvarn! Är det inte för märk­
värdigt?
Modern blev litet nyfiken och höll upp med att röra i
grytan.
– Gud vet vad han håller på med allt, sade hon stilla.
Vi får mest höra ledsamheter om honom, det är nu en
gång så.
Men Lappsa hörde ingenting annat än åldern. Han
fortsatte i böljande, livfulla vändningar. Orden slingrade
sig som underbara rankor ut från hans bruntandade mun.
– Nio år bara, och redan den fullflätade ingenjören!
Nio år ... En sådan som binder vattnets krafter och an­
vänder dem i sin tjänst! Nyss frågade han mig om något
som inte ens de visaste kan svara på, allt det andra visste
han. Redan nu är han inne på tankebanor, som skulle
kunna göra honom känd både vitt och brett. Han upp­
finner redan nu saker och ting utan att ha någon annan
ledning än sitt stora förstånd. Allting sitter han och
funderar ut själv! Ett geni!

Gubben Lappsa hade särskilt samlat sig till denna
långa harang, som inte förfelade att göra intryck. Pipet
i magen hördes åter som en nyfödd kattunges gälla skrik.
– Må pojken kan komma att duga till något annat än
att gå i åkern? kastade hustrun fram helt försiktigt. Hon
hade egentligen tänkt höra sig bättre för med Lappsa,
men så blev hon förlägen över sin förmätna fråga.
Lappsa fortsatte obekymrad:
– Pojken är ett snille, hör ni det – ett snille, ett
geni! Det är samma sak. Han är en sådan som bryter sig
fram genom alla motstånd, som går sin egen väg rakt
emot allt det, de andra reser upp i vägen för honom!
Sätta ett snille att moka i åkern – galenskap! Han gör
det inte, kommer aldrig att göra det! Genin är omöjliga
att kasta över ände. De är lyktor som inte slocknar hur­
dant väder det än blåser. Ett snille har ni fött, ett geni!
Hustrun satte på sig glasögonen igen. Alfred vred sig
stilla.
– Nu ska han inte skrocka för oss, Lappsa!
– Alla på gården och omkring gården, alla säger
jag, som har hört talas om honom och som begriper
något, de vet det. Det finns ingen plats för tvivel i ett
fall som hans. Hans begåvning kommer att föra honom
långt utanför våra trånga horisonter.
Lappsa stannade en stund. Han blåste på kaffet i det
spruckna fatet. Så gick han igen.
Alfred följde honom ut på backen. När den främmande
gått tog han en sväng ned till Ture för att se vad han
sysslade med.
– Vad gör du för spektakel nu? Var har du fått tag
i den där?

Ådrorna vid Alfreds tinningar svällde och blev stora.
– Alla talar om dig, lär dig arbeta!
Ture teg. Ådrorna vid Alfreds tinningar arbetade och
växte sig allt större.
– Hörde du?
Ture smög sig ifrån bäcken och fallet in i skogen. Han
var början till ett geni, kanske redan ett geni, men han
hörde inte till de lyktor, som brinner hur vädret än
blåser. Hans liv var kamp. Men det var en meningslös
kamp. Han gick och slog dank i skogen hela efter­
middagen och hörde bara sig själv i den.
Nere i en stuga i skogsbrynet målade Lappsa i skym­
ningen en dörr skrällande blå till balsam för ett par
sjuka ögon.







XVI.

Vid tolvtiden på dagen hänger solen som en eldfärgad
duk på himlen. Statarna harvar på fälten. Sedda från
långt håll går de på ett egendomligt sätt in i gärdenas
mörka böljningar. De tycks bara någon tum höga. Sedda
närmare skiljer de sig litet från varandra. De går där
buttra av jord, gråa av sin kvalda oro.
Främst går Bister, i första stråket, sist går Göranson.
Ett par unga hjon snubblar bakefter och bultar stora,
soltorkade kokor. Ett stycke ifrån går gubben Lappsa,
Alfred i Dundret och Lind. De ser utåt den enformiga
ytan. Ibland tittar de uppåt på solen.
På långa avstånd står ekarna, traditionens ekar, de
heliga träden, av vilka somliga har namn – Krokiga
Lisa, Stora Björn, Rysseken och Andersek – som
kommer en att ana deras storlek och omfånget av deras
väldiga kronor. Det är numera stumma namn. I Ryss­
eken sitter eljest någon av ryssarnas kulor. Statarna be­
traktar ekarna enbart som föremål vilka ger skugga.
Rättaren är på ett annat gärde. Männen driver oxar­
nas köttberg allt sävligare framför sig. Någon ser på
klockan. Lind får ett anfall av statarnas melankoli och
ryter.

Statarhäst och harv,
hasa kring ett varv –
eld i jorden!

Det är en meningslös ramsa, som bara kan skrikas ut.
Statarna har inga sånger. Statarna har tjut. Stora fält är
tysta. Stora fält manar till tystnad eller överväldigande
ljud. Ibland skriker statarna av alla krafter.
– Eld i jorden ... Det är för att åstadkomma ett liv­
givande buller.
Statarnas hingstar har två horn i pannan. De håller
huvudena trumpet tryckta mot marken som dömda trälar.
Männens tjut åtföljs av oxarnas sorgset blinkande ögon.
De vitnötta oken stiger och sjunker i en enformig rytm.
Statarnas tankar rör sig, också de, sakta i rytmen.
– Middag, gå och ät!
Lappsa tar upp klockan, en gammalmodig Wardare,
vilken han har fästad med kedjan i gylfen, och ser noga
på den,
– Klockan fattas en hel kvart än ...
– Hur mycket fattas din – min går bestämt efter.
– Du får hålla middag så mycket du vill i oktober ...
– Nu håller vi, kommer det från flera på en gång.
Mallra er efter matkorgarna, hjon!
– Det är för tidigt!
– Ni får väl moka ett varv till då ... Nya tag, så
ja ... Nu rullar det!
Statarpsyket mal i tomning. Den stund man pratar
bort, sliter man åtminstone inte ut sig åt gården. Även
om man har tråkigt, så stjäl man därmed en stund från
den tid, som rätteligen är baronens.
Göranson och Lind har redan saktat. Oxarna har
stannat med den vaggande rytmen kvar i kropparna.
Djuren inriktar all sin uppmärksamhet på att försvara
sig mot flugor och broms.

– Vi ger upp det nu, rättarn får komma så mycket
han vill och domdera.
Ropen flaxar som duvna fåglar över den grå åkern.
– Vem bryr sig om rättarn? Spänn ifrån bara!
Statarna samlas i flockar, lidande av de stora fältens
släthet. De får slättängslan, därför att de syns på för
långa håll, och de går tätt ihop som kreaturen, då det är
åska. De kräver en smula andras närhet för att känna
vila. De ger varandra litet skugga för den förtärande
solen. De sätter sig ned på den lösa jorden för att bli
kortare, mer osynliga, för att än mer utjämnas med den.
De söker sig till dikena som till grönskande oaser. Redan
en flock tistlar ger ett åtråvärt skydd. De skyndar sig
bort mot några taggiga, avbrända tistlar med rödvioletta
blomkorgar som om de slöte sig till skötet hos en
lugnande mor.
– Har du varit efter maten, Hanna?
– Vänta lite, så går vi samtidigt. Ta hit hösäckarna så
länge ...
Hjonen springer som små gummor i mullen. Statarna
hukar sig ner i skuggan av oxarna. Lappsa kommer.
Alfred i Dundret tar fram en liten äska med mat.
– Tala om något nu, Lappsa, säger statarna och sätter
sig i jorden. Nu håller vi middag.
– Att flickan där inte vet sig någon levandes råd,
därför att fältet är för flatt, därför att allt syns ...
– Hon är för liten än, hon har inget att visa på ett
par år.
– Aj aj då!
– Tala om något från stan, ber statarna. Tror du

verkligen stan kan vara lika bedrövlig som landet ...
Lika rutten?
Det är det eviga ämnet. Lappsa vaggar sitt skrumpna
huvud. Bister kommer till och ställer sig att se bort över
åkern. Lilla Sackéus står där och ser drömmande bort
mot horisonten på sitt sätt.
– I stan finns det inga statare!
– Stan, säger Lappsa överlägset och skrattar. Jag har
varit på alla krogarna där inne. Det vet man väl hur
det ser ut i stan! När jag var där sist, hälsade jag på
en bekant som kör åt ett stort bryggeri. Då hade vi
kungliga slottet i den riktningen.
Han beskriver i snirklade ordalag och pekar ut rikt­
ningarna till olika platser, där han står på sina krokiga
ben på den ändlösa åkern. Norrbro med slottet i bak­
grunden hänger drömt, halvt synligt i den flimrande
luften över några borstiga tistlar. Statarna ser lydigt åt
det utpekade hållet. Deras ansikten fylls av respekt och
uppmärksamhet. På avstånd håller ekarna sin uråldriga
vakttjänst.
– Dit kommer vi aldrig ...
– Vad skulle du göra i stan, om man får fråga?
– Den som kom så långt, att man kunde ta ett torp
innan det blir för sent, säger Göranson. Då vore mycket
vunnet.
– Staden är en dröm, men torpet är ett stycke på väg,
tillägger andra.
– Vi kommer igen, säger Göranson. Vi kommer till­
baka.

Det är en fras som han skyler över med, då han inte
tänker på något särskilt. De andra statarna pratar och
har sitt för sig. Hjonen har kommit med hösäckarna och
redan hängt dem över oxarnas huvuden. Djurens käkar
tuggar där innanför. Statarna ruskar på sina ruggiga
kråkhuvun och tänker tankspritt på torpen.
– Ja, kommer vi igen, Göranson? Gör vi verkligen
det? Nu skulle Brontén vara med, så fick du beskedet
med detsamma.
– Han springer alltid som han hade elden i kläderna.
Rom byggdes inte på en dag. Hade han min familj, så
sprang han inte som han gör eljest.
– Det är just konsten att inte skaffa sig en familj
som du, Göranson!
– Ni pratar, säger Göranson och spottar resignerat i
den grå mullen. Kan ni inte tala om något bättre?
– Vad var det du sade om den där agenten, Lappsa?
– Berätta oss något om stadsfolkets.
– Du slår väl för stadsfrun än – säg, gör du inte?
Då böjer Lappsa än djupare sina knän mot jorden och
låter övertala sig till sist. De som suttit avsides makar
sig närmare. Alla bereder sig till en jordisk sabbat i den
middagsheta mullen.
Åter är det Lappsa, den evigt unga Lappsa, Lappsa
med sitt skrik i magen och sitt oföränderliga humör. Han
berättar historier. Han underhåller med hemlighetsfulla,
målande svärmar av ord. Orden från hans mun flätas
ihop till händelser, händelser som statarna kan tro på
eller inte tro på, alldeles som de har lust till, men hän­
delser som likväl ligger inom ramen för vad de vet kan

inträffa. De kan sitta trötta och lyssna till honom och
känna evig vederkvickelse ändå, därför att Lappsa har
denna förunderliga gåva.
– Det var en dag i våras, och det började bli bart
där oppe kring Runda Malmar, det var så där som ni
vet det ska vara när man börjar till att så ... började
Lappsa äntligen. Stadsfrun gick alldeles ensam hemma,
och Maud, flickan deras, var visst i skolan. Rissler själv
var tillfälligtvis borta. Då kom den där agenten med en
hel massa provfröer i sin väska och skulle sälja. Frun
jämrade sig förstås och sa, att de inte hade några pengar,
att mannen var borta, det ena med det andra, men att
de nog kunde behöva en del frö. De bägge höll på och
parlamenterade en stund, och till sist bjöd han henne
tio kronor om han fick vad han ville, och då slog hon
till genast. Nere på vägen, när han gick därifrån, mötte
agenten Rissler själv, och då följdes de åt tillbaka. Frun
var litet röd på kinderna, annars var det ingenting. Prov­
ryttarn bugade sig artigt för henne igen och visade som
förut sina fröer. Rissler såg på alla vackra påsar, och så
blev han ledsen, då han behövde alltihop, men inte kunde
köpa något. Det kan en väl förstå ... När de jämrat sig
en stund, gick frun och tog fram sin tia, som hon gömt
undan bara för en kvart sen, och med den ordnade hon
saken till allas belåtenhet. Det var förstås agentens egen
tia, men nu var den hennes, för hon hade legat för den
en stund förut. Hon räckte sedeln åt mannen, och mannen
köpte fröer för den, och blommorna växte och frodades,
och Rissler var tacksam och glad. Frun, hon räddade
honom, hon! Sådan är hon.

– Synd att du vart statare, Lappsa. Med din begåv­
ning skulle du ha kunnat bli något annat när du var ung.
– Jag är ung än, jag, för den delen.
– Att det inte blev andra frön också, undrar Göran­
son där han sitter i sina egna tankar. Hur klarar folk sig
med det?
Åter rycker Lappsa in. Och nu skildrar han för de
förvånade statarna hemligheten, som består i att inte få
barn, när de inte vill det.
– Stadsfolkets, de har ballonger, säger han bestämt.
Det har man överallt i städerna. Det är vi här på landet
som varken har det ena eller det andra. Här blir det
barn för var gång.
– Ballonger?
– De har skydd. Jag har sett dem med egna ögon.
Uppe hos Risslers får barnen ibland tag i dem och blåser
upp dem med luft, och då smäller de sönder ...
Statarna grubblar. Deras frågor kommer trevande och
osäkra. De skrattar ibland för att inte verka för nyfikna
och upptagna av det de hör berättas.
Lappsa fortsätter övertygande att tala.
– Då smäller de ... Men därför får Risslers inte fler
barn än dom vill, och det är för att de har skyddsmedel,
som är förbjudna. I stan har alla sådana skyddsmedel,
och därför räcker inte folket i stan till, utan de måste
komma från landet. I stan tvättas det inga blöjor och
där vill inte fruntimmerna dras med några födslovåndor.
De vill bara gå fina och titta på tingeltangel och ha det
bekvämt med allting.
– Du vet då allt, Lappsa, säger statarna alltmer be­
undrande.

Men Lappsa låter sig inte smickras så lätt.
– På tal om begåvningar så växer det upp stora be­
gåvningar på gården än i dag, säger han och vänder
skickligt på samtalet. Härom söndagen kom jag att gå
över till Dundret, och vad fick jag se om inte pojken ...
Alfred i Dundret har lyssnat noga. Hans håriga öron
vänds växelvis åt Lappsa och åt den, som gång efter
annan svarar honom. Ådrorna vid tinningarna växer och
blir större. Han vrider sig på en fläck, så att byxbaken
gör ett djupt hål i den lösa jorden.
– Skäll så mycket du vill du. Men det du säger om
den där agenten var lögn, så sant som jag sitter här!
Alla ser förvånade upp. Vad tar det åt Dundertorparen,
som eljest alltid lyssnar och tiger?
– Alfred i Dundret gillar det inte ...
– Är Dundertorparen kär i stadsfrun? Är Lappsa och
Alfred rivaler – två bud, skilj er åt!
Alfred blir mörkare i ansiktet och stammar med sin
skrovliga röst:
– Det är bra grannfolk, det är inget fel på dem ...
– Vem har sagt att det är något fel på dem? Men
var det inte något annat, Alfred?
– Jag ger dig ...
Något händer i den grå mullen. Alfred i Dundret går
fram mot den sittande Lappsa, knyter näven alldeles
under hans näsa och säger hotfullt:
– Förut var det min pojke du hånade mig för. Reta
mig inte en gång till, så jag får tåla!
Ådrorna kryper som ormar över hans tinningar. De
grå ögonen blir mindre, pepparsmå. Han sparkar till en
jordkoka så att den går i bitar och ryker som ett moln.

Han har tigit för länge. Rösten far ut som rusångan
ur en maskin.
Lappsa försvarar sig mattare.
– Vad har jag sagt som rör dig ... Jag berättade ju
bara det man bad mig om ... Vad rör det dig, Alfred?
– Låt mig vara i fred, säger jag ännu en gång, annars
ska jag passa dig vid något tillfälle.
Lappsa blir allt oroligare och reser sig försiktigt på de
krokiga benen.
– Säg vad jag har gjort dig först, innan du hotar.
Flocken av statare följer dem intresserat. Ibland
skrockar någon och är road. Man hör inpassen:
– Bägge två spritt språngande kära i stadsfrun. Det
kan inte vara annat.
– Två bud! Nu håller vi auktion på varan!
– Två bud, ska du ha henne då, Alfred?
– Bry er inte om dem, låt dem hållas tills bloden
får rinna av ...
Den skicklige Lappsa fångar åter situationen. Han blir
lugnare. Nyss har avbrottet kommit så tvärt över alla.
Lappsa samlar sig åter.
– Jag är alltid kär, säger han likgiltigt, men vad tar
det åt honom?
Alfred blir förlägen och går tvekande tillbaka till sin
plats. Han sätter sig att stirra rätt ned i jorden. Den
skrovliga pannan ligger som en brungarvad, smal rem
över de buskiga ögonbrynen.
– Än hånar du mig för pojken min, än är det något
annat, mumlar han avväpnad. Pojken min kan nog bli
lika god arbetare som du är ... Låt mig vara!

Det brandgula solskynket slår vågor av dov hetta över
statarnas hopsjunkna axlar. Oxarna kröker sina knän
och försöker lägga sig i den rykande jorden. Linds
tordönsstämma ryter varnande. En pisksnärt viner i
luften och träffar ett öga, där dess linoljade finger
river upp en finstrimmig, röd rand.







XVII.

Under tiden levde stadsfolkets, om vilka alla hade så
mycket bekymmer, sitt liv. Deras ställe låg där Dunder­
bäcken plötsligt svällde ut till en damm, strax innan den
gled ut mot de vidsträckta, solbelysta fälten. Där hade
ursprungligen funnits endast en äng. Sedan hade det
varit torp i två generationer. Platsen hette Litseläng och
var numera friköpt.
Nyfikna och rasande på en gång betraktade statarna
och torparna den nya familjens ankomst. Litselängsstugan
byggdes på en våning. Till och med barnet, en flicka,
skulle där uppe ha ett eget rum. Fönstren bröts upp och
ersattes av moderna. Med vita knutbräder och stor
veranda kom den gamla torpstugan att förvandlas till
en nymodig villa. Ekmöbler fördes ut från staden på den
första lastbil man sett på trakten, och de släpades in i
huset, vilket ännu luktade av färskt trä. I en ljus hall
ställdes en bokhylla, som från golv till tak fylldes med
böcker.
Som från en hund, vilken satt på bakbenen och skällde,
stöttes förtalet pustvis mot de främmande .
– Rissler, vilket namn!
– De har tagit det.
– Har de tagit det?
– Visst har de tagit det. Det hörs väl på namnet!

– Blir man bättre av att man tar sig namn, som
låter på det sättet?
– De har tagit det för att det ska låta fint, sånt herr­
skap har vi fått till grannar!
Men ingen visste ännu någonting. Statarna reagerade
endast instinktivt mot nykomlingarna, som försökte härma
herrskapets later.
Ur statardörrarnas gälar silade skvallret och förtalet.
Det fortsatte allteftersom nya upplysningar kunde vinnas.
Det kom ut att man i det nya huset skulle ha fönster
som gick att öppna. Genast kom Brontén och sade att
alla barn, som bodde i norra statarbyggningen, fick lung­
sot bara därför att man hade fönster, som inte gick att
öppna. De var inbyggda i väggarna samtidigt med det
att längorna rests. Man sade att det var på grund av de
igensatta fönstren Sackéusas barn dog. Kvinnorna på
gården jämrade sig högljutt. De hade den fattiges hela
rädsla för frisk luft, för förkylning. De spådde under­
gång till höger och vänster. De höll på med det i flera
veckors tid.
När Maud, flickan, började skolan, blev det en skan­
dal, som brann häftigt likt en vådeld. Det kom ut att
man hos stadsfolkets borstade tänderna. Det ena ryktet
överflyglade det andra. Det sades att tandborstningen nu
skulle införas i skolan och att det var stadsfolkets, som
var skuld till det. Lärarinnan hade blivit uppmärksammad
på Maud Risslers glänsande tänder.
Statarkvinnorna kom ihop sig i farsturna, männen ute
på fälten. De debatterade på skilda håll ny tid och stora
förändringar, som nått gården, där allt eljest varit sig
likt i mannaminnes tid.

– Tänk, alldeles som i stan!
– Det är för sådana som inte har annat att göra.
– Utgifterna tänker man inte på!
– Vem har fått borsta tänderna? Vem minns för
resten, när man hade några tänder? Mycket mindre fick
borsta dem!
– Det är världens sista tid, tro mig eller inte, men
det är det!
Kvinnorna kom överens om att nymodigheterna måste
slås tillbaka med gemensam front. Först gick man igenom
det lilla man visste. Mjölkgummorna samlades tidigt om
morgonen, ännu i den tidiga solen, på backen utanför
lagården. De tjattrade som kajor över ett redan halvdött
byte. De fick hjälp av männen på frukosten. Man var
för en gångs skull sällsynt enig.
– Jag tog ut alla mina tänder med kreosot när jag
var tjugu år. Det var då de började värka ...
Göranson själv mindes hur han låtit en kamrat, en
ung statare, dra ut sina. Hade sagt hix knix – så hade
han dragit med en rostig tång. Bernhard hade låtit dra
ut sina för exercisen.
Hustrurna visade sina blekröda, tomma gommar.
– Vem minns tänder, sade Göransons kvinna stolt
över att vara värst i åtminstone något avseende. Inte en
tand har jag kvar. Se här!
Men vem mindes inte tänder och vilka besvär de fört
med sig under sömnlösa nätter, fyllda av kreosotdofternas
narkosliknande stanker? Det blev en vila, när tänderna
äntligen var sin kos. Tomma gommar värkte inte. Kring
ruinerna av naturens meningslösa påhitt bäddade männen
med fuktigt, välsmakande snus.

Nilsson berättade en historia om Göranson som ung.
Han satte en tandvärksfylld måndag i bakruset en tåt
från tanden till en dörr. När någon kom, skulle tanden
ryckas ut, innan han visste av smärtan.
– Minns du det, Göranson? Det var en måndag, jag
vet det säkert.
Göranson gormade litet och försökte försvara sig. Men
så mindes också andra denna nesliga tandutdragning,
under vilken Göranson hade somnat, så snart värken
släppt litet.
– Det var jag som kom först i dörren – minns du
det? Snöret hängde slakt på golvet när jag steg in, dörrn
gick inåt. Du hade bott där i flera år utan att ha tänkt
på, att dörrn gick inåt ...
– Tig med det, fräste Göranson, obehagligt berörd av
minnena. Det var skoj bara alltihop.
– Det var så lagom skoj! Du hade ingen tandborst­
ning.
Kvinnorna fångade repliken i luften och sköt in det
aktuella fallet som skottföremål.
– Snart ska ni se det kommer till skolan. Snart har
de nya släpat med sig vanorna dit.
– Vem förtjänar pengar på att sälja tandborstar –
inte är det vi. Det är bara för att göra oss ännu fattigare.
– Så länge jag bestämmer kommer inte mina barn
att få föra in en tandborste i huset, så mycket ni vet det!
sade mor Göranson hotfullt med höjd stämma.
– I Litseläng kan dom få ha både hakfönster och
tandborstar, vad angår det oss? De kan bygga en ny

våning för bara en unges skull. Men de kan låta oss få
vara i fred!
Så hade de nya Risslers från början uppfyllt statarna
med avundsamt förakt. De hade gått den motsatta vägen
till det som statarna alltid tänkt sig som målet för all
mänsklig strävan. Risslers hade helt enkelt vänt upp och
ner på statarnas innersta dröm. De var stadsbor som
övergett staden för att flytta till landet – renegater på
mänsklighetens väg uppåt.
De små nyheterna om de inflyttade förvaltades på ett
klokt sätt. De räckte länge. Man visste inte mycket. Man
spädde ut med det man gissade sig till. Statarna blev
plötsligt knivskarpa psykologer.
– De säger att han har haft en fin plats på något
lager, eller vad det var för slag. Han har berättat det
för flyttkarlarna. En gång lär han ha tappat en klocka
i en packlåda, och den skickades ända ner till Australien.
– Där får man för man slarvar!
– Se, man ska hålla reda på sina klockor, för det får
vi göra, sade statarna och anlade förnumstiga miner.
– Det blir nog värre att få en ny klocka på Litseläng,
Om man har tappat bort den gamla ...
– Det lät på flyttkarlarna som om han fått sluta
platsen av något slarv också ...
– Jojo, det är noga i stan. Slarv i det ena är slarv i
det andra. Det visste man väl förut.
– Och nu ska han skära guld på trädgårdsmästeri
med glasfönster ...
Händelsen med klockan hade Rissler berättat för flytt­
karlarna för att förströ dem. Han hade inte ens tänkt

på förlusten av själva klockan. Men utryckt ur samman­
hanget fick denna lilla händelse från Risslers stadstid en
helt annan betydelse än den haft. För statarna blev den
helt enkelt en dom. De avkunnade den slutgiltigt och
tvärsäkert.
Trädgårdsmästare var Rissler egentligen inte alls. Det
uppgick rätt snart som en klar stjärna. Han lade visser­
ligen redan första våren ut en mängd bänkfönster och
planterade olika ting under dem. Han målade och snick­
rade. Men han skar sig på hyveln, när han skulle ställa
in den, och han kletade ned alla kläder, då han skulle
blanda till den vanskliga färgen. Efter någon tid skaffade
han sig kaniner, blåbäver, finare än statarnas enkla bond­
kaniner, som dock satte sin uppgift i att yngla hela
somrarna och hade ett fränt kött. Han skaffade sig höns.
Men hönsen värpte inte, de sköttes felaktigt, och de ren­
rasiga kaninerna togs den första hösten till mat, då de
inte ville föröka sig. Alltsammans hade han läst sig till i
böcker. Han kunde enligt gängse mening ingenting. Där­
till kom att Risslers var fattiga, man började se det tyd­
ligare nu. De hade förtagit sig på bygget. Framtiden före­
föll oviss för dem. Maud fick sina klänningar efter
kusiner i Stockholm, annars hade hon fått gå dåligt klädd
som andra barn.
Statarna blev litet lugnare, då de såg att det gick galet
för det nya folket där uppe i Litseläng. De beredde sig
på att få del av deras bekymmer. De höll sina dörrar
på lur och gick och förväntade sig en halv vinter på ett
besök, som inte kom. Då blåstes missnöjet upp av en ny
anledning.

Risslers retade ortsborna med att de levde för sig själva.
De gick sällan eller aldrig någonstans. De tycktes aldrig
få någon död tid. Ibland gjorde mannen en stadsresa för
att sälja trädgårdssaker. Senare på hösten lämnade han
grönsakerna till gårdsköket. Men de uppsökte aldrig
några grannar. Söndagar och kvällar gick Rissler och
hustrun omkring och svärmade som ungdomar i skogen.
De bröt mot statarnas vanor i alla avseenden. Statarna
bearbetade familjen med skvaller i tre år. De höll slut­
ligen på att ge upp saken av ursinne och ledsnad.
Hustrun var svåråtkomlig för statarkvinnorna, och nu
var det detta, som retade mest. Hon gömde sig med hela
sin valnötsbruna skönhet hemma. Hon såg ut att vara
obetydligt äldre än mannen. Båda var omkring trettio­
fem år.
– Den kossan, sade statarhustrurna och försökte burra
upp de platta brösten. Det går an att ha barnen fina,
när man får av släktingar till det!
Flickan hade röda sidenband i håret i skolan. Pojken
var liten och spenslig, men vaken och djärv. Barnen upp­
förde sig säkert, såg folk i ögonen och svarade på tilltal.
Det var svårt att komma åt stadsfamiljen på alla sätt.
– Det går att häva sig med stora later, när andra be­
talar, sade statarhustrurna vanmäktiga.
Till en början hade Risslers haft bara ett barn, flickan.
– Då lever de onaturligt, sade Göransons hustru di­
rekt. För lever man naturligt, då blir det barn, det är
Guds vilja, det!
– Det viskas om något medel ... De skyddar sig ...
kom Lappsas historier tillbaka som trevande ekon.

– Vilken hynda, det är bara vällusten hon tänker på!
Har du sett hur hon vaggar sig då hon går, som om hon
bjöd ut sig för vart steg?
– Vällusten? Och det säger du, frögurka ...
– Om man inte har lärt att skydda sig, ja, och man
har en karl, som bara vräker sig över en som ett stenlass!
– Säg ifrån. Det fick en annan göra, blandade Antea
sig i samtalet.
– Om man säger ifrån ett halvt år, så ger man ändå
efter till sist. Och just då biter det, menade Göransons
kvinna resignerat. Hon visste att det inte var så lätt som
det lät på Antea, som numera låg ensam mitt i sängen.
Den tredje sommaren fick fru Rissler ett barn till och
hatet lossnade tillfälligt.
– Nu ska ni se de kommer. Barn som de inte kan
försörja ens ... Nu är de här i rader.
– Hon lär ha legat en hel vecka efter det när en
annan får ligga bara över en mjölkning ...
– Två dagar, sade en. Men hon hade fullt upp av
salvor och kryddor.
– Då står sig inte det där skyddet, konstaterade
hustrurna och fick nytt hopp. Nu ska ni se det blir värre,
när barnen börjar komma vid den tiden.
– Middagsbarn blir alltid de dyraste, sägs det bland
dom som vet det ...
– Var lugn, det känns!
Men det kom inte några fler barn. Raden tycktes vara
avslutad med två. Statarhustrurna syntes ha bekymrat sig
förgäves. Maud, flickan, var redan åtta år. Pojken var
fem och hade som systern och modern mörkt hår, som
liknade tjärat, en gång för länge sedan soltorkat timmer.

Som flåsningar ur rymdens ansikte hade det kommit
nya somrar och nya vintrar över gården. Denna sommar
bidrog stadsfolkets med en befriande skandal.
Kvinnorna på gården svällde åter likt grodor, fyllda
av rom och den råa kärrluften om våren.

*

Rissler, statardrömmens fanflykting och trälarnas för­
akt, gick tidigt om morgonen ut för att slå ett fång friskt
gräs åt kaninerna. De vida stadsbyxorna hölls uppe av
en bred läderrem, i vilken hängde en galvaniserad ögla
med kniv. På överkroppen hade han en tunn skjorta. An­
siktet var pojkaktigt yrvaket och bekymmerslöst.
Rissler började slå på en dikesren, där gamla skickliga
Litselängstorpare slagit före honom med sina hemsmidda,
kloliknande liar. Hanterande verktyget dåligt, högg han
i sten, ibland i diket, fick upp tofsar av gräs med vid­
hängande tuvor, som liknade avsvålade skalper med
peruk. Han fortsatte obekymrad och visslande utefter
diket.
Plötsligt hände något. Han slängde lien långtifrån sig,
började snurra runt, fäkta med armarna och ge upp en­
toniga skrik av intensiv smärta. Han vek ihop sig, rätade
ut sig igen, kastade sig över diket och började springa
besinningslöst. Ingen såg honom. Han sprang vilsen av
smärtan upp mot drivbänkarna.
En svärm jordgetingar följde som en mörk våg efter i
den solstilla luften. När han hunnit ända hem, flög de
surrande av raseri tillbaka till det skövlade boet. Deras
oljud fortsatte kring dikeskanten under återstoden av

dagen. Gaddlösa insekter krälade omkring i gräset tills
de dog.
Rissler måste gå och lägga sig genast. Han fick svindel
och kväljningsanfall. Ett slag såg det ut som om han
skulle ha fått för mycket av det inflammerande giftet.
Han låg överst på sängen. Kring de ömtåligaste delarna
av kroppen satt ännu döda jordgetingar med djupt in­
sjunkna gaddar. Könsdelarna svullnade till orimliga pro­
portioner. Maud hjälpte modern att badda dem med kallt
vatten, innan hon gick till skolan om morgonen. På
natten greps fadern av yrsel. Han måste ligga till sängs
även följande dag, då de skadade delarna åter behandla­
des. Lemmen hade alltjämt en löjeväckande svullnad.
Rissler gruvade sig av smärta.
Dagen efter kom det till statarnas öron, och det som
hänt hos stadsfolkets debatterades i alla farstur. Gubben
Lappsa hade fått tag i det och fört det vidare. Han gick
förbi Risslers på kvällen, gjorde sig ett ärende in, och
kom passande. På sängen låg mannen. Fru Rissler hade
börjat lägga ett omslag, medan Lappsa sett på, och
barnen hade hela tiden varit närvarande.
Lappsa höll sig deltagande ända tills han kommit ut
på backen, men väl i berättartagen, färgade han om vad
han sett på det vidunderligaste. Barnens roll framställdes
tvetydigt. Flickans uppträdande gjordes helt skamlöst.
Antea fick fatt på det och gick genast till statarhustrurna.
Kvinnorna började behandla det inträffade med mora­
lens syror, tills de fick ut en fällning, som föreföll skarp.
– Olyckan kan väl vara en sak för sig, även om den
beror av slarv, men nu har man väl ändå nått gränsen,
då det gäller barnen?

Antea jämrade sig högt och kved med gäll stämma:
– De oskyldiga barnen ... Vad ska det bli av barn
med sådana föräldrar? Arma barn, hur ska man kunna
rädda dem?
Göransons hustru var intensivt deltagande.
– Flickan lär ha berättat det för de andra ungarna i
skolan. Hon beskrev det utförligt. Hon har ingen skam.
– Våra egna blir förstörda också, de blir likadana ...
De får lära sig av henne. Vem vet hur långt det redan
gått i den vägen?
– Skolan borde ta hand om det, inföll mor Nilsson
bestämt. Någon måste göra något. Det får inte fortsätta
längre. Det har gått långt nog.
– Ja, vem kan göra något för att fästa ögonen på det?
– Vem vill?
Man beslöt sig för Antea. Antea hade gott om tid, och
nu var hon i egenskap av kränkt mor modig till raseri
som en uppretad lejonhona. Därför fick Antea uppgiften
att gå till prästen. Risslers måste få en varning. Det upp­
sattes av kvinnorna som ett villkor och som ett skydd
för deras egna barns skull.
Antea rakade i väg tidigt följande morgon. Hon fann
prästen borta, fick kaffe i prästgården, men kunde inte
få fram berättelsen för prästfrun, som hon hela tiden be­
handlade med en viss avmätthet. På återvägen var hon
inne på olika ställen i stationssamhället och på posten,
där hon skrev ner ärendet i ett brev. ”Om pastorn vill
eller inte så är moralen hos det där folket Risslers mindre
än vi kan stå till svars med inför våra egna, högt kära
Barn”, skrev hon bland annat. Lappsas skildring för­

kortades till sakligt språk. Sedan köpte hon ett frimärke
och slängde in brevet på posten.
När Antea kom hem om kvällen, var man redan
lugnare. Somliga ansåg att gärningen varit något för­
hastad. Prästen tog det anonyma brevet som ett vanligt
nidbrev och hördes aldrig av.
Denna händelse kom för en lång tid statarna på gården
att klyva sig i två läger. För den nya uppriktighets­
moralen höll Brontén ett ljungande försvar i Göransons
kök. Alfred i Dundret hetsades till grottmänniskolik ilska
en dag på åkern, då han retades.
Han teg, men han blev mörkblå i ansiktet och ådrorna
vid hans tinningar såg ut att springa sönder av samman­
pressat raseri. Till och med Göranson blev betänksam.
Han sällade sig slutligen till dem, som höll på, att
Risslers var de naturligaste på trakten, ett föredöme för
föräldrar, och att även det inträffade var värt en viss
aktning för sin öppenhet inför barnen. Antea var stukad
och beslöt att hämnas på Risslers på något annat, fruk­
tansvärdare sätt.
Stadsfolkets själva fick icke reda på något i denna sak.
Maud teg, sedan de andra barnens omskrivningar fyllt
henne med nödig skamkänsla.







XVIII.

Bland ruiner, död, födelse, skönhet och fulhet blommar
sommaren ...
Vattnet i Dunderbäcken stiger och faller. Det står i
förbindelse med kärrens sjösystem och följer det. Det
kommer lätt regn och det kommer heta flåsningar av
torka. Luften kring ån ångar. I den gamla slottsruinen
leker statarbarnen historiens stora krig.
Tures kvarn uppe i Dunderbäcken är färdig och han
mal händer fulla av råg i den. Det stänker vatten i
skruven, mälden blir ibland klibbig som deg. Den för­
brukade säden måste han ge modern tillbaka. Hon lägger
den för korna om kvällarna. De slickar i sig det degiga
mjölet och råmar efter mer.
– Bra vi slipper fara till kvarnen! säger hon en gång
för att uppmuntra. Ture blir svindlande glad i flera
dagar. Han är så ovan vid beröm.
Nu drömmer han redan om sågen, om elektricitets­
verket, om att förse Dundret med ett väldigt rörsystem, så
att man slipper bära vatten på torpet. Han gör en liten
vädur av trä. Den fungerar. Han går som i en yra av
allt han vill göra, av allt han kan. I några fattiga dagar
räcker ruset.
I skolan är misstänksamheten mot honom mitt i som­
maren pinande grå. Han stukas litet för var dag, meto­

diskt, effektivt. Han hånas litet för varje rast för sin
klumpighet och fulhet. Han känner hur han krymper.
Fast Ture och Maud har samma väg hem, har de ändå
aldrig sällskap. I Tures ögon är trädgårdsmästarens
dotter en ung dam. Hon trampar med skönhetens rätt,
avsiktligt och oavsiktligt, ihjäl sina maskar. Hon går
med den lilla Elsa från Blacktorp. Någon gång följer
den ljuse Oskar från Kullen henne ett stycke på väg.
De går som ett ungt par, allvarligt och vackert.
Ture springer då än före, än efter dem långt inne i
skogen och tar väldiga språng som en älg för att döva
sin ångest. Från landsvägen hör han flickornas skrattande
röster. Då tar han ny fart, och i långa glidande språng,
mjukt som om hans knäleder upptog skogens egna rytmer,
löper han långt på sidan om vägen. I närheten av Dundret
hejdar han sig och går långsammare. Han känner sig
modlös och trött. Hans ensamhet är oändlig och gör
honom osäker.
Enstaka dagar går han aldrig ned till skolan. Han
stannar kvar i skogen och ligger där och ser hur enarnas
skuggor framemot eftermiddagen blir långa, tills de
liknar liggande gubbar och gummor i skogens torra ris.
Han äter upp matsäcken, medan han drömmer om nya,
fantastiska maskiner. Naturlärans enkla fysikavdelning
läser han baklänges och fram, tills han kan även sådant,
som inte står där. Han gissar sig till sådant som bokens
författare, i tron att det varit för svårt för ett skolbarn,
ansett sig böra hoppa över. Han upptäcker ett fel i boken
och rättar det med klumpig stil i kanten av en sida. När
han tror det är hemdags, vänder han tillbaka upp till
Dundret. Han sitter böjd över apparaterna nere vid

bäcken tills det är mörkt. Kvällen är tung och enformig.
Med fadern talar han sällan eller aldrig.
Efter dagen på fälten, då statarna retat Alfred i
Dundret att röja sig, har den tröge torparen blivit tyst­
låtnare än förut. Han tiger på ett nytt sätt, med lurande,
undersökande ögon. Han betraktar allt oftare hur vattnet
i bäcken stiger och sjunker. Ibland blir han stående på
brädan, som ligger utlagd över bäcken. Sedan han för­
svarat Risslers – invärtes, men även utåt – under skan­
dalen med getingarna, tycker han sig ha större rätt till
det. Han anser sig på något sätt befryndad med stads­
folkets. Han tar numera regelbundet vägen förbi hassel­
dungen och dammen, då han går till och från herrgården
morgnar och kvällar. Men han går alltmera sällan in
till dem. Var och varannan kväll, då tiden på Dundret
blir händelselös och stilla, tar han mod till sig och be­
slutar sig för att gå utför. Han vill gå ditin och visa
fru Rissler sin erkänsla på något sätt. Hur vet han aldrig.
Han tror att frågan skall lösas av sig själv, av någon
tillfällighet, då han väl är framme. Ett stycke på väg
hör han den gamla gallhönan bullra i snåren. Han fort­
sätter än ett stycke. Men vid ett visst ställe, något stycke
från målet, vänder han alltid. Sedan går han en lång
krokväg hem. Han har funnit det dumt och meningslöst
att fortsätta. Han törs heller inte. Han är fruktansvärt
rädd. Han ängslas inför det som inför naturens upp­
brusande oväder.
De går och lägger sig tigande, och efter någon stund
kommer också Ture in och smyger sig skygg bort till
sin soffa. Vid fyratiden om morgonen stiger Alfred åter
upp, vid att hustrun kliver omkring i underkjolen och

börjar slamra vid spisen. Solen skiner in genom fönstret.
Dundrets åkerlappar ligger väntande hans händer. Han
går en krokväg neråt bäcken först. Vattnet har ytterligare
sjunkit.
Under dessa veckor kom herrgårdsdagarna nästan som
befrielsen från en plåga.
Man var i höanden. På fälten föll statarnas svett­
droppar i de knastrande lassen. Man förde in höet i ut­
lador eller lade det i väldiga, bergliknande stackar. Från
de närmsta åkrarna körde man det direkt hem.
Hjonen i lassen stretade vid gafflarna, som var längre
än de själva, och betraktade med slaviska ögon männen,
vilka tussade dem. Oxarna åt sig övermätta på färskt hö
och blev dåsiga och tröga. Åkerråttor sprang från hässja
till hässja, följda av gafflar och vinande slagträn, tills
de blev upphunna och krossade. Vid den sista hässj an
stod en masslakt av förtvivlade råttor, som sökt sig dit
som till en slutlig tillflyktsort. I den gula stubben låg de
tryckande sig mot marken och var förskrämda. Döden
kom vinande i luften över dem.
Nilsson fick en orm nedsinglande innanför skjortan ur
ett molnliknande fång. Den tjurstarka kroppen isades
ända ned till tårna. Kinderna bleknade, tills de blev
vita som snö. Ögonen höll på att tränga ut ur sina hålor.
Ormen gled längre och längre ned, tills den blev liggande
vid svångremmen som en ring.
Nilsson stod stel som en staty invid det väldiga berget
av hö. Man såg hur käkarna arbetade som om han velat
skrika. Men ormen bet inte. Den låg slak och kall kring
Nilssons midja ända tills man lyckades få kläderna av
honom. Först då började den rinna bort utefter marken.

Statarna kastade sig över den med höjda gafflar och för­
vandlade den till en blåaktig röra i den soljäsande
stubben.
Först efteråt gick Nilsson bort till en ek, där han
stannade en halv timme invid stammen med byxorna
lösta.
Eskil och Bernhard lassade. De tog spjärn med sina
starka armar. Solen reflekterades i Bernhards krulliga,
röda hår. Efter exercisen var han likadan, bara fräckare.
– Det blir god sommar i år, får vi mer för det?
Göranson stod och såg bort över åkern med av värmen
mattade ögon. Bernhard högg frågan i luften. Han
skrattade med ett vattenliknande ljud.
– Får vi vackrare fruntimmer för det?
– Ja, får vi mer fylla och vackrare fruntimmer fast
det växer bra och vi får arbeta mera?
Eskil skrattade. Hälften av frågan var hans. Han
sammanfattade med en lysten blick på hjonens und­
vikande ögon.
– Får vi mer fylla och bättre flickor, fast baronen
får mer hö? tar han om den meningslösa frågan. Kom
liten, så går vi i stacken!
Och gång på gång skrattar de åt sina egna, bullrande
infall.
Hjonen har hållit upp med arbetet, de står nu och
lyssnar till resonemanget. Från antydningar löper det
hela skalan utefter, tills orden får starkare must – tills
orden själva börjar likna kroppar med känsligt kött och
rött, darrande blod. Samtalet ger statarna en sällsam.
mörk tillfredsställelse.

– Har du inte hört att den som super får röd näsa
till sist? frågar Bernhard litet grämd som om han för­
lorat. Han tar i hårdare: – Det börjar redan lysa om
plytet på dig. Titta!
– Det har jag inte hört, men att den som är mycket
med fruntimmer får rött hår, där det är förargligt att
få det ...
– Såå ... undviker Bernhard frågan för att vinna tid.
Anfallet träffar gott. Ögonen blir förläget simmiga.
– På somliga syns det inte, förstås, för de har som
en svedd buske där i förväg.
Bernhard undviker åter stöten. De andra torkar svetten
ur ansiktet. En av hjonflickorna skrattar hest och passar
på att ge ett hugg i förbifarten. Nedför ryggen på henne
kryper en rad små, mörknande pärlor.
– Det har han säkert, om man får döma efter det
andra, säger hon litet osäker på rösten.
– Det skulle inte du ha reda på, vasa?
Nu har Bernhard förklarat krig. Andra rycker till und­
sättning. Som en skuggig flora blommar de lystna, sinn­
liga orden. Göranson har stått overksam en stund. Nu
skyndar också han närmare.
– Just här på åkern var jag med en gång, då mor
din gick hjon. Hon var inte heller så bortkommen. Det
var ruter i henne som flicka, på den tiden hon gick
hjon ...
En hjonflicka på sexton år står som en liten gumma
med uppkavlade linntygsärmar i det böljande lasset. Hon
fnissar redan undrande åt vad som skall komma. Göran­
sons vällustiga överläpp sjunker och blottar tandköttet,
som liknar en hästs.

– En vår satte vi potatis på den här åkern. Vi hade
kluven sättpotatis, börjar han mycket omständligt. Det
var i gamla barons tid, när din mor var flicka bara ...
– Hur var det då?
– Jo potatisen var så grov det där året, och kluven
sättpotatis är ju till en del besvär. Mor din bockade sig
inte tillräckligt, så en del av potatisen föll med den
skurna sidan uppåt. Baron Didrik själv kom och fick
se det. Det var i din mors fåra.
– Skällde han? undrade de andra oskyldigt. Några
drog sig till minnes att de hört historien förut.
Göranson lät läppen glida över tandköttet och fort­
satte belåtet.
– Baron Didrik gick fram till henne och tog henne i
armen. Såret ner, vet du inte det? frågade han henne.
Såret ner, kom ihåg det bara! förmanade han. Men se
det skulle han aldrig ha sagt. Hon bara såg på honom
en stund, sen var hon färdig. Och jag som alltid är van
att vända det upp, sa hon bara. Just det – jag som är
van att lägga det upp ... Men vem vet hur det används
bland baroner?
– Det sista sa hon väl inte?
– Det sista har jag inte säkert reda på, medgav Göran­
son stolt över att möjligen med hjälp av egen fantasi ha
förbättrat historien.
– Det används nog bland baroner också, sade statarna
och vek sig halvdubbla av skratt. Det var finurligt svarat!
Den tilltalade teg. Göranson var smickrad och försökte
förlänga det som redan var slut.
– Det brukas nog så än i dag. Han sög ännu en stund
på kvickheten. Säg, görs det inte det?

Hjonet hukade sig ned bakom sin gaffel. De små ny­
fikna ögonen såg illmarigt på männen.
– Hon gjorde det nog när du kom till också, ljöd
långt efteråt den sega kommentaren.
Bernhard försöker på lek få omkull henne i det böl­
jande höet. Hennes smala flickben kämpar förtvivlat.
– Vänta åtminstone till kvällen, väser hon med en
djärvhet, som hon inte har. Låt mig vara! Alla ser
det ju ...
Höfången lyfts på nytt som gulbruna moln över den
soliga åkern. Eskil är åter värst. Han sänker gaffelklorna
i en volm och fattar om skaftet. Det rostbruna molnet
dränker en hjonflickas skälvande lemmar.
Men ett stycke ifrån har Bister stått och talat med den
lille Sackéus om varjehanda, medan man vilat sig och
pustat ut. De har talat om de blonda, blommande torpen,
och de har slutat med att tala om kraft.
– Jag för min del har alltid tyckt alt de medellånga
och små klarar sig lika gott ... De behöver inte böja sig
så djupt ... Starkare blir de också ...
Sackéus har böjt sitt ljusa huvud och svarar från­
varande:
– De räcker inte så högt upp heller.
– De klarar sig bättre, de lär sig att ta itu allvarligt
med det.
Så kommer det tvekande:
– Du har din stora son där. Dina barn växer i alla
fall. Mina dör –.
Bister har blivit stående i sin stora längd. Den klagande
Sackéus blir än mindre. När han ber, växer han. Men

när han någon gång klagar, tycker man han vill krypa
nedåt i mullen ...
– Eskil växer nog, Mikael vet man inte vad det blir
av än. Och hur det blir, så kan de väl aldrig bli annat
än statare.
Skärvor av de andras samtal når dem över åkern:
– Får vi mer fylla ... får vi vackrare fruntimmer ...
Får vi mer fylla och vackrare fruntimmer för det ...?
Sackéusas ord låter så underligt främmande, när han
säger det:
– Mina barn dör ...
Över honom står himlen som en blå kupa. Då rycker
han upp sig och ler med hela sitt ljusa, barnsliga ansikte.
De andra går tillbaka till sina gafflar.
– Olle var bättre i morse, det går kanske. Man skall
inte klaga. Det är en annan, som styr över vad som sker.
Han tar upp sin gaffel från marken. Skaftet har blivit
varmt av den. Det bränner i handen som en gren av eld.

*

Helt nära kvällen gick Alfred i Dundret utefter ån
och vek av vid bäcken. Han gick sakta, trött. Den lappade
blusen hade ett smutsigt band vid halsen, som liknade
en revär. På den knotiga ryggen hade höanden blåst in
svartnade blad av torr klöver.
När han kom längre hemåt, såg han några moln. En
lätt regnskur kom, avbrytande värmen med sin hastiga
svalka. Genom en glänta i skogen lade han redan märke
till drivbänksfönstren som glimmade. Tröttheten hade
hållit på att ta överhand, vid synen av glasen levde han

åter upp. Han kände ilningar av iver genom lemmarna.
Efter en stund tog han den vanliga omvägen åt hassel­
röset och dammen. Han gick lätt, som om han åter
varit ung.
Strax intill hasseln spratt han till, han stannade. Han
blev mjuk i knäna, böjde sig ner, blev sittande på huk
– allt ofrivilligt. Ljudet av vattenplask trängde allt tyd­
ligare in i hans, med små svarta hårstrån bevuxna, öron.
Då lade han sig på knä och kröp återstoden av vägen.
Hans handflator blev våta och fulla av vått gräs. Likt
ett lystet, lurande djur kröp han tyst närmare, ända tills
han mellan den risiga hasseln kunde följa allt.
På ett ställe, där bäcken var genomlyst av vita stenar
från bättre botten, böjde fru Rissler sig åter ned och
öste vattnet över halsen och axlarna ... De kupiga hän­
derna arbetade som två skålar. Hennes armar lyste vita
mot den mörka skogen. Det dunkla kvinnoskötet uppbars
av bäckens mattblåa yta. Hon hukade sig ihop och vattnet
fick fatt om bröstens toppiga frukter. Nu vände hon
sig ... I nyckelbenens fördjupningar gick svaga skuggor.
Hennes rygg skälvde, axlarna sköts fram, armarna fördes
åter tätt ihop, tills de lyftes. Då steg hon upp på det
gröna gräset, som tätt intill bäcken bildade en slät plan.
Benens nakenhet lyste mot bakgrunden som vita pelare.
Det prasslade i löven. Ett lätt, ljumt regn föll. Det stänkte
ut över bäcken som fin sand och efterlämnade en mörk­
nande, krusig yta. I fru Risslers hår lyste vattnet som
blanka pärlor. Under buskarna låg lövet svart av väta.
Hon gick sakta upp mot gångstigen, smidig och vit ...
Alfreds armar omfamnade den våta marken. De knutiga
ådrorna vid tinningarna svällde. Allt sammansmälte för

den spejande torparen till en bild av förvirrande skönhet.
För hans ögon drog ett bländande dis av kvinna och
regn.
Han kröp baklänges, reste sig slutligen, då han var
säker, och gick en lång omväg hem.
I köket väntade honom hustrun med tålmodig tystnad.
Ture var borta. Han berättade tankspritt om ormen, som
fallit över Nilssons hals, och om hur de dödat den.
Medan han gjorde det satt han i tankar .
– Blev han biten?
– Nej.
– Det har kommit lite regn nyss.
– Ja.
– Du är våt på blusen ...
– Är jag?
Det är Dundret –– ett par ord, ett eko.
De gick tysta till sängs. Han kände hustruns halvkalla,
litet fuktiga kropp, som sträcktes ut bredvid hans i
sängen. Han låg orörlig tills han kände hennes hand
mot sitt knä.
– Det är lördagskväll ... Kom får du känna ...
– Ja.
Hon plockade bort ett hösmolk från hans rygg. Han
vände sig tungt över mot henne. Bland de mörka hår­
penslarna i hans öron kluckade det avlägset av bäckens
vatten.







XIX.

Den svala september stack eld på asparnas löv och
lönnarnas, och statarna gick omkring under ett brinnande
tak av de höstliga trädens kronor.
Baronens förfäder, Didrik, Göran och Henrik von Spax,
hade samlat dessa ömtåliga lövträd kring gården. Där
trängdes fetbladiga kastanjer med gamla ädellindar. Där
gick blodlönnen in i ekskuggorna. Där stod den raka
poppeln som ett ljus intill den halvfrämmande, slät­
barkade boken. Tidigt om eftersommaren signalerade de
hösten. Den riktiga skogen svarade inte förrän långt
senare.
De hade också samlat de gamla förnämliga krydd­
växterna i den numera övergivna trädgården – lavendeln,
timjanen, lacktuken, körveln, portulaken, ädelsalvian,
endivian och rosmarinen. Alla gulnade, skrumpnade, för­
torkade och dog. Deras blad blev mindre från år till år,
tills de slutligen skulle vara färdiga att försvinna.
Hundlokorna vid landsvägskanten stod brutna. Blå­
klockorna gömde sina rötter långt nere i jorden. Gräset
började bli till förne och liknade håret på ett bekymrat
huvud. Röllekorna och renfanorna vajade dödsgrå i
vinden.

Alarna stod gröna längst och lutade sig över ån. Men
även ån började nu bli höstlig. Den flöt grå och en­
formig och svepte om nätterna in sig i gulaktiga dimmor.
Sommarn hade gått över förväntan bra. Skörden hade
varit utomordentlig. Granngårdarnas ägare kom på be­
sök och främmande kuskar hade sina hästar stående i
stallet, där deras selar beundrades. Baronen själv gav er­
kännanden över arbetet.
Han sade ”trots allt”. Hans far hade gett likadana
halva erkännanden. Han hade sagt ”i alla fall”. Det var
en familjevana hos Spaxarna att göra små tillägg, som
förtog en del av det sagda. Äldre statare mindes ännu
äldre ordvändningar. Den här baronen sade ”trots allt”.
En kväll var det fest. De gnistrande ljusen i herrgårds­
huset tändes. Stallet var åter fullt av hästar med blixt­
rande seldon. Sysslolösa kuskar från de främmande går­
darna drev omkring på backarna och i gårdsköket, där
de fick förtäring. Barnen hade åter en stor kväll. De
gömde sig kvar ute och föräldrarna hade svårt att få rätt
på dem alla.
Dagen efter kom det ut att det skulle bli skördefest
på gården. Det hade inte varit några skördefester på
flera år.
Statarna gjorde undan det sista på fälten. Dagarna på
hösten hade Bister börjat gå alltmera för sig själv. Det
grå skägget syntes mot den grå jorden, det var grått
nästan som den. Han satte sig med de andra att äta sin
mat, han talade med de invanda orden, därför att han
aldrig varit annat än statare, men man tyckte sig se hur
han alltmera skilde sig från dem.

Det hade i trettio år sett ut som om Bister befunnit
sig på tillfälligt besök hos statarna. Nu såg hans planer
på förändringen ut att närma sig förverkligandet.
I köket sveptes samtalen under sommaren och hösten
i hemlighetsfulla dimmor. Mikael hörde hur föräldrarna
allt oftare talade om Kullen. De talade vecka efter vecka
om en resa, som aldrig tycktes bli av. En natt vaknade
han. Föräldrarna talade ännu halvviskande. Fadern låg
med knäppta händer och blundade tidvis.
– Nu dröjer vi väl tills det är för sent, sade modern
olycksbådande. Östens vet ju ingenting ...
Rösten från den stora sängen fortsatte:
– Någon annan har kanske redan varit där och tingat
på det ...
– Jag ville ju vi skulle fara dit när vi var till farmor
den där söndagen, sade fadern.
– I fjol – vem visste då hur det skulle se ut om ett
år? Man måste väl tänka sig för, återtog modern och
tycktes bli litet sårad.
Resten av samtalet dämpades ännu mera. Mikael måtte
ha rört på sig.
– Östens skulle komma över en dag, han har inte
kommit ...
– Blir det skördefest kommer han väl hit, så får vi
höra, sade fadern litet högre.
– Tyst, tyst... Det är tids nog i morgon att tala
om det.
Samtalet tynade av alldeles. Föräldrarna somnade. Men
ett par dagar senare upprepades samma sak igen. För­
äldrarnas oro tycktes växa.

Det var först långt senare som Mikael förstod, att
bakom moderns rädsla för de främmande kvinnornas på­
hälsningar låg en avhållsamhet för något särskilt. Modern
hatade icke grannkvinnorna i och för sig. Hon endast
fruktade deras besök, därför att besöken stal tid, och
tiden hade ett värde, den var anslagen till något annat.
Senare förstod han, hur detta var drömmen om den
relativa friheten – torpet. Fadern tycktes alltid gå och
tänka på det. Han avskydde gården. Modern mjölkade
och slet ut sig av precis samma anledning. För varje
främmande, som kom, förhindrades verkställigheten av
torpet några minuter, en kvart, en timme eller två. Varje
kopp kaffe i köket stal något öre från den fond, som
till slut skulle bilda kapitalet till det drömda torpet.
När modern någon gång gav efter för lusten att sträcka
ut sig på soffan – när hon ”lutade” sig – avstod hon
under samma tid från att dra ännu ett par strån till den
gemensamma stack, som slutligen skulle utgöra torpets
förverkligande. Hon drog dödstrött förklädet över an­
siktet och slumrade till. Men genast hade hon sovit bort
en del av den tid, som rätteligen tillhörde strävandet
för det stora målet – ett torp.
Gång på gång under hösten dök oron upp igen. Östen
sågs numera aldrig till nere vid gården. Han lämnade
arrendet för vart år och var dessemellan osynlig. Mikael
träffade Oskar i Kullen i skolan. Där betraktade han
honom stundom nyfiket. Men han märkte ingenting sär­
skilt. Sedan glömde han det och levde upp i annat.
Statarna hämtade efter skörden sin stat. Rättaren stod
en hel dag i det rödmålade spannmålsmagasinet och
mätte. De fick sina pengar på kontoret, de bar sina råg­

tunnor, sina små vetepåsar och kullriga strömmings­
fjärdingar upp på de långa, ödsliga vindarna. Kvinnorna
satte till med att baka, de grävde ned sig till armbågarna
i deg och stod helt omgivna av mjölskyar. Utefter
backarna drev bakugnsrökarna och trängde sig fram
överallt. Ugnsviskornas svedda enris lämnade efter sig
en frän lukt i köken. Värmen inne gjorde luften kvalmig.
Barnen blev litet yra av det färska brödet. Spetten med
de runda, håliga kakorna hängdes upp i kökstaken på
spetten för att torka.
Tiden för skördefesten utsattes nu till en lördag, då
statarna skulle bli lediga från arbetet klockan tolv. Fri­
herrinnan besteg tidigt en morgon några dagar i förväg
trillan och lät sig köras omkring till alla torpen, som
hade framkomliga vägar, där hon bjöd torpare, hustrur,
drängar och barn.
Inbjudningen, en tradition, var samtidigt en inspek­
tionsrond bland de underlydande. Torparhustrurna fräste
innan de öppnade, men de neg djupt, så snart friherrinnan
stod i dörren. Alla kök låg nyskurade, alla backar sopade.
Friherrinnan fortsatte hela dagen sin resa. Hon åt kakor
i många av köken och klappade ett femtiotal barn på
huvudet under dagens lopp. Kusken fick köra henne fram
till Kullen och ända upp till det lilla, avlägsna Black­
torp. Till Dundret fick man nöja sig med att sända
ett bud.
Under bjudningsresan inträffade ett intermezzo. Den
traditionella turen var i det närmaste avslutad. Endast
en kvarts timmes väg från gården greps friherrinnan av
några häftiga plågor. Hon stred heroiskt emot i det
längsta. Kusken fick uppmaning att köra fortare. Efter

en stund föll den eldiga, svarta hästen i trav. Skjutsen
väckte redan uppseende för sin framfart. Den hade hunnit
fram mittför Anteas stuga, då friherrinnan gjorde ett
överslag och fann, att det inte skulle hjälpa hur man
körde.
Kusken fick hålla in tömmarna och vänta. Hon skyn­
dade upp mot rucklet på höjden. Antea var på väg ut.
Friherrinnan hälsade mycket kort och bad att få låna
en nyckel.
– Här finns ingen nyckel. Spring bara, friherrinnan,
där är det! Haken är åv!
Friherrinnan rusade mot den lilla kuben av mossigt
trä, som stod på lut invid ett avskalat hallonröse. Hon
kastade upp dörren i flygande fläng, utan att längre
kunna hålla på sin värdighet.
Här inträffade den andra sorgliga händelsen. En av
Anteas pojkar, som suttit där inne, blev dödligt för­
skräckt, när han fick se friherrinnan. Han kunde inte
ögonblickligen placera henne i detta sammanhang på
sina egna jaktmarker. Han vitnade i ansiktet och brast
sekunden därefter i en häftig gråt. Friherrinnans hatt,
som kom först, och det häftiga överfallet gjorde att han
helt och hållet tappade fattningen. Han förstod ingenting
av det hela på en lång stund. Han sprang in mot stugan
med byxorna alltjämt hängande nere.
De närmaste minuterna använde Antea till en scen av
fenomenal viktighet. Hon snöt barnen, kastade undan
några överblivna kläder, som legat på stolarna och på
golvet, sparkade katten, sopade fuskigt över en liten fläck
framme vid spisen, röck upp täckena i sängen och dom­
derade hela tiden:

– Jag skulle ha varit dit ut, men friherrinnan sitter
där! Att inte friherrinnan kommer av huset, så jag kan
få komma dit! Nu var hon riktigt nödig ...
Barnen tittade med sina blinkande stjärnögon på Antea
och förstod ingenting av det hela. De begrep inte varför
friherrinnan satt där ute hos dem, undrande om det skulle
upprepas för var dag. Antea fortfor med gäll stämma:
– Kan ni se om friherrinnan kommit ut från dasset
än? Spring inte i vägen, ungar, för nu kommer hon
snart farande! Det vart långlivat, det där!
Antea gick på och gormade, men kastade likväl skygga
blickar mot fönstret, där allt var lugnt och fredligt.
– Nu kommer hon, nu kommer hon, skrek barnen.
Akta er!
Men friherrinnan kom snart tillbaka, helt stilla, litet
förlägen, litet röd om kinden, litet osäker och försagd.
En fjäder av den väldiga hatten vajade för första gången
på mycket länge i Anteas kök. Antea gick fräckt nära,
gjorde sig några ursäkter och medgav vist:
– Det kan hända vem som helst, det är säkert, det.
Och sedan:
– Vad skulle jag säga mer ... Friherrinnan har haft
vackert väder på resan, tror jag?
Friherrinnan lät gårdsmoderns blickar glida över de
gistna väggarna och måste fram med det till slut:
– Det blir skördefest om lördag, sade hon som om
hon nu äntligen kommit fram till ärendet med sitt besök.
Baronen och jag får väl se Antea och barnen då?
Antea neg djupt till golvet och följde friherrinnan till
dörren under många svassningar. Den stora hatten vajade
utför slänten. Ekipaget rullade åter av.

– Där ser ni, burrade Antea upp sig för de förskrämda
barnen, som åter börjat krypa fram ur sina vrår. Skörde­
fest, där kröp det fram äntligen!
Så hade också Antea med alla ungarna blivit bjudna
till skördefesten, ehuru de eljest icke skulle ha fått något
bud, men troligen kommit ändå, trots allt, eftersom de
var så vettlösa.







XX.

Framemot tretiden på eftermiddagen började sam­
lingen. Det kom folk gående i små hopar borta på lands­
vägen och i allen. En del av torparna med sina hustrur,
med barn och hjon, med drängar och åldringar – alla
som kunde komma ifrån och ville det, utan att ställena
behövde lämnas vind för våg och obevakade. Eftersom
det inte hållits någon skördefest de sista fem åren hade
man slutit ovanligt livligt upp. Vid grinden stannade de
flesta och såg sig om. Det var som om de i sista stund
skulle ha ångrat sig och ämnat vända.
Där kom Östen i Kullen med barn och blomma, av
vilka Oskar, pojken, tilldrog sig allas uppmärksamhet
för sin friska växt och det ljusa håret. Alla torparna
från andra sidan socknen hade tagit sig ledigt. Där kom
man från Gränja och Palmsta, från Tissle och Fors, från
Backen och Svartbotten, från Sundsta, Norsbol, Lars­
berga och det avlägsna Ottinge vret. Inte alla de lång­
väga hade familjerna med, men många hade dock barnen,
för vilka tillställningen på herrgården var en stor fest.
Ingen hade vågat åka för att det inte skulle ta sig för
vräkigt ut. Man traskade till fots och gick till på köpet
långsamt.
Uppifrån de små torpen kring storskogen kom man än
mer försiktigt. Gubben Lappsa hade visserligen kommit
bland de första, fast han hade långt, men från Blacktorp

och Orrmor kom man inte förrän strax innan det skulle
börja. Till slut kom också Alfred i Dundret, ensam, han
som hade haft milen att gå.
De sammanfogade långborden hade burits ut långt i
förväg och ställts på bockar på gräsplanen, varefter de
höljts av lakan, så att alltsammans bortifrån såg ut som
vävar, vilka lagts på blek. Husor och köksor sprang om­
kring under brandröda lönnkronor och rasslande boklöv.
De dukade ut det sista, medan vinden lekte i lakanen och
växelvis lät dessa slakna och fyllas av luft. Där fanns
hävor med sovel, stora spannar med nysilad mjölk, tall­
rikar fyllda av hackat toppsocker och massor av glas.
De väldiga brödkorgarna, fem på varje bord, hade ställts
upp som riktningspunkter, efter vilka allt det andra
skulle följa. Pigorna skrek och tumlade ännu om var­
andra i brådskan, litande på att de sista likväl skulle
komma något sent. En blek, litet höstvarslande sol sken
ned på förberedelserna till festen.
Under tiden var det som en ofredad myrstack i statar­
längornas farstur och kök. Hustrurna klädde barnen,
medan de klädde sig själva, letande fram kläder åt männen,
våtkammade, borstade, strök och tog ut fläckar, allt i de
röda minuterna. Där drogs fram kläder, som inte varit
framme på halvår, paltor som hängt av sig stassen,
kjolar som inte gick igen, strumpor som gått upp i
maskorna, halsdukar som måtten ätit upp, livstycken och
skärp som luktade kamfer och naftalin långa vägar.
Kappor och rockar, vilka hängt på vinden, luktade sill.
Mor Lind hade fått en fettfläck på framvåden av bästa
klänningen, hos Göransons syddes det i felande häktor,
hos Nilssons var en hel kofta sin kos och hos Bisters

måste den blå hatten och den rödbruna klänningen åter
ner från den besvärliga vinden. Allt rykte ihop. Allt
trasslade till sig i sista stund. Allt stod stilla – hjär­
norna, minnet, handlingskraften. Det brådaste låg liksom
och flöt på stilleståndet. Det var bara klockvisarna som
gick. Ben och munnar gick också. Men det var som om
den uppjagade farten endast gjort det värre att hinna
med allt.
Alla kvinnorna jämrade sig över att de inte hade något
att ta på sig. Alla kritiserade det de hade. Alla skämdes
för sina urblekta och skrynkliga trasor, och alla tovade
till dem ytterligare, då männen någon gång råkade rikta
blickarna åt rätt håll. Det nämndes årtal och data, om
det varit sommar, vinter, vår eller höst, då den eller
den saken hade varit ny. Där kom fram sådant som sytts
till bröllop och begravningar, till röda kärleksnätter och
till stoftsvart död, till färder som inte blivit av och till
tillfällen, som inte blivit som man tänkt sig. Gamla
minnen och gammalt agg steg upp ur tyget. Allt var nu
urväxt, urblekt, fläckigt, trasigt i knapphål och kanter,
illa sytt, skrynkligt, gammalmodigt, urdumt, utan hyskor
och hakar just där de skulle finnas på sina platser,
skamligt och meningslöst. Villervallan vållade felvända
kjolar, aviga skärp, udda strumpor, vindsnörda kängor,
korsknäppta häktor, för långa underplagg, snodda linn­
tygsband, säkerhetsnålar som stack fel och dök med sina
uddar i fingrarna, där de åstadkom blodfläckar, vilka
sedan i sin tur spred sig till tyget. En olycka släpade
många i följe.
Göranson svor på att han inte skulle gå till någon
skördefest. Hade solen fått ta ut svetten på honom medan

man skördat, så skulle den få lysa på andra, men inte på
honom, medan man hade fest. Giek Göranson i sin för­
hävelse och trodde att baronen skulle komma ner och
hämta honom? Barnen gav genast upp ett samstämmigt
tjut och flög på ansiktet rakt i sängarna. Hustrun satte
sig med huvudet i förklädet på en stol och lämnade
genast allt det hon haft för händer. Då lade Göranson på
nytt näven i bordet och tog tillbaka vad han sagt.
– Jag ska gå då, men det är sista gången, så mycket
ni vet!
Han röt ut orden. Ingen brydde sig om hotet, alla var
glada över att man i alla fall skulle i väg nu, då för­
beredelserna upptagit flera timmar.
– Vem bryr sig om nästa gång? sade hustrun. Nu har
du lovat barnen ändå!
Nilsson rände inne hos Linds för att låna än det ena,
än det andra. När en blus var pådragen drogs den av
igen, när en knapp var knäppt gick en annan upp, när
ett ansikte var rent så kom det en smutsfläck flygande
rätt på det som sänd från himlen. Det luktade tvålvatten
och våtkammat hår med sur fränhet. Allt vändes till det
värsta, och klockan var redan tio minuter över två.
När torparna med sina familjer kommit genom grinden,
började de gå i krokar och slingor, så att samtliga skulle
komma sist. Köksorna bar ut smöret som såg ut som
tallrikar med gula rosor. Friherrinnan skymtade i ett
fönster och portarna till slottet stod på vid gavel, så att
någon kunde träda fram ur det gapande hålet när som
helst. Äntligen röck de modigaste fram på lagårdsbacken.
Barnen föstes bakom kjolarna på sina mödrar. Alla

ställde sig till sist tafatta i gräset ett stycke från de
dukade borden att se rakt fram.
Statarna, som hunnit bli färdiga en efter en, spånslog
utanför längorna, under tiden seende in efter dem, som
alltjämt fattades. Göranson kom ut i sina ljusa, urväxta
kläder, med barnen i en ring omkring sig, inifrån följd
av hustruns gormande rop. Nilsson klev ut på trappan
med ena byxbenet fasthakat i kängskaftet, så att det såg
illa ut, fast ingen visade honom på det. Göranson tog nu
upp en spån från backen och tuggade på flisan som för
att pröva tänderna före kalaset. Bister kom med Mikael
och modern tätt bakom sig. Till slut kom också de
ovissaste av alla – Olmgren och Brontén. Nu stod man
snart uppställd till att rycka fram mot den befästa höjden.
Endast inne hos Sackéusas rådde lugnet. Olle hade
blivit sämre på en vecka, men han bäddades i alla fall
upp med kuddar på en stol, så att han kunde sitta och
se ut genom fönstret och följa vad som försiggick.
Sackéus själv var färdig. Han hade en dålig rock nu,
men byxorna var nysydda, hemma, och skorna var om­
sorgsfullt svartborstade med spiselputs. Mor Sackéus
skulle följa med bara ett litet slag. Sedan skulle hon ta
en kaka med smör och något gott sovel på och vända
tillbaka hem. I köket lyste det svagt blått från fönster­
foder och väggar. När bägge en sista gång såg in genom
rutan vid kudden och den röda pelargonian, satt Olle
redan nöjd och betraktade statarna, som i sakta mak
marscherade upp mot de dukade borden.
I en flock under en av de stora kastanjerna hade man
föst samman barnen, mest för att kunna hålla reda på
dem. De stod som en flock skeppsbrutna på ett öde skär

och betraktade ett långbord, vilket syntes dukat särskilt
för dem. Viktor saknades. Eskil likaså, som följt Bernhard
hem om eftermiddagen. Men Blemman var med. Hennes
stora bröst vällde fram moderliga under en gulaktig
klänning. Hon såg nästan ut som en beskyddarinna för
alla de mindre, och hon samlade dem också omkring sig
som en kycklinghöna, då höken är i farten och siktar
ner. Som hon stod och stred med sluttningen, hade hon
svårt att stå rätt. Hon putade med magen som om hon
själv varit med barn. Men då Karl Göranson gav henne
en knuff där, drog hon in den och rättade på sin
klänning. Brösten darrade litet som ett par lösa tuvor.
Mikael stod och hängde mot den bruna stammen och be­
traktade Elsa från Blacktorp, som dagen till ära hade en
röd rosett i håret och försökte efterlikna Maud Rissler,
utan att kunna det. Stadsfolkets var av förklarliga skäl
inte med. De var sig själva.
– Nu kommer hon! gick det en viskning under kastan­
jen och mödrarna såg varnande ned mot trädet.
– Titta, hon har ingen hatt!
– Nu får vi börja äta.
– Tyst, ungar, hotade Hilma och hötte till yttermera
visso med handen. Tig nu bara, för nu kommer det tal
först.
– Ska det bli tal också, fy för tusan!
– Hör ni vad jag säger, höjde Hilma rösten så högt
hon tordes. Stå still och tig! Då såg alla mot borden,
teg och förhöll sig fogliga.
Äntligen stod friherrinnan på gårdsplanen. En produkt
av urgammal kultur och klassens snille var hon vacker.
Hon härstammade från en rad av kvinnor, som alla

ådagalagt ett vitt berömt värdinneskap, huslig storhet,
kvinnlighet, kraft och skönhet. Där fanns Duwallar,
Pukar, Seatonar, Ulfclour, Wærnfeldtar, Yxkullar, Sturar,
Bjelkar, Kruusar, Gripar och Wredar ända från medel­
tiden och uppåt. Gamla släkter, blåblodade nästan till
vatten, ville det till slut bli bara flickor i dem. Efter
fyra generationer var de manliga avkomlingarna nästan
ett under. Till slut ville det inte bli några barn alls. Men
vacker var hon! Där fanns blod från släkten von Spax
långt tidigare. Det hade runnit ut och kommit tillbaka
igen, som regnet skiljer sig från havet och vänder åter
till det. Från tider, då allt gods och nästan alla lemmar
lydde under de stora släktgårdarna, då hennes förfäder
låtit pryda sina väggar med förnäm grisaillemålning och
glansigt gyllenläder, medan makten ärvdes med svärdet,
hade hon den stolta hållningen kvar. Hennes näsa var
rak och ansiktet tunt med tunna, medvetna läppar. Fri­
herrinnan hade visserligen inga barn, men ännu höjde
sig barmen och gav åt henne en glimt av landsmoder,
som sörjde för de sina. Hon var klädd i en ljusgrå dräkt.
Häftigt skar den till i statarkvinnornas ögon. Nu skred
hon fram över gräset med en nedärvd förnämhet och
grandezza, i sina tankar medveten om hur hon vandrade
på klassisk mark, där hon allt jämt rönte rädsla och be­
undran.
Gästerna stod moltysta i en flock tills baronen kom
och ställde sig bredvid henne. Baronen hade gula skor,
och alla betraktade till en början försiktigt skorna. Sedan
höjdes blickarna. Hans kostym satt åtsmetad, de små
mustascherna var lätt krusiga. Ögonen lyste dagen till
ära varma och vänliga under de borstiga ögonbrynen,

som var ett släktdrag hos alla Spaxar. Det gick ett sus
genom hopen av statare, torpare och hjon. Barnen strök
mössorna i nyfiken respekt. Männen gjorde en ovig häls­
ning. Men kvinnorna neg samfällt och djupt så att
kjolarna stöttade marken. Alla tittade därefter mot allén.
Längst nere i den kom Antea, försenad, men i frisk fart,
med alla barnen i hälarna.
Först höjdes det ett välkomstord från friherrinnan.
– Alla hjärtligt välkomna – hon lyfte händerna till
midjan, lade dem sedan inuti varandra och vred dem
sakta runt, som för att göra det hela hjärtligare även
utanpå. Det är meningen att vi skall äta först – ät er
riktigt mätta av vad som bjuds, kom en inskjuten paren­
tes, då det lät som om alla borden hade lyfts på en
gång och förts fram till munnarna – låt oss glädja oss
åt vad borden har att bjuda! Baronen kommer sedan att
hålla ett litet tal. Ovanpå dricker vi kaffe tillsammans.
Sedan har jag tänkt mig att vi kan hjälpa barnen med
någon lek – sista paret springer ut, eller något liknande.
Som sagt, var så goda och smaka på maten nu först!
Det hela lät oerhört ledigt, värmande, försonande, vän­
ligt och fint. Friherrinnan hade en demokratisk blick. Då
hon inte hade drottningens hatt på sig, framträdde en
blek förströddhet, liksom av längtan efter att vara barns­
lig och glad, hos henne.
Det gick en våg av välbehag, blandad med lätt ängslan,
genom de lyssnande kvinnornas hjärtan. Under det lilla
talet hade de stått som förseglade, rädda att röra sig,
rädda att låta sina hjärtan slå, andäktiga av de utström­
mande orden. Skulle allt gå bra, utan att någon bar sig
illa åt vid bordet, utan att barnen skämde ut sig, utan

att herrskapet skulle behöva fästa sin uppmärksamhet vid
någon särskild av sina många, ovana gäster? Alla
strävade efter att släta ut sig liksom löven under träden.
Alla ville vara som osynliga och likväl stå där. Alla
hoppades. Friherrinnans ton hade redan liksom dragit
åhörarna upp och flyttat herrskapet ner, tills de alle­
sammans närmade sig samma plan i en känsla av sam­
förstånd och vilja till utbyte och värme. Men alla kände
samtidigt utjämningen som något tillfälligt, de kände den
som en efterlängtad stund av nåd. Skulle nu bara ingen
behöva förverka herrskapets goda vilja!
Göransons och Nilssons kvinnor flyttade sig förläget.
Ett par torparhustrur stod med gråten i ögonvrårna.
Barnen glömde för en lång stund bort smörgåsarna och
mjölken, överrumplade av detta vackra skimmer av ord.
För flertalet var skördefesten de nu var på deras första.
Och då löftet om leken slutligen kom, blev man stirrande
under kastanjen. Skulle man verkligen få leka sen?
– Ja, var så goda, manade nu också baronen. Han
lyfte handen med en rörelse, som kom Mikael att tänka
på Spaxen i skolboken, där denne över ett skrynkligt och
tilltufsat blad lyfte den spensliga värjan.
Baronen uttalade vissa bokstäver, framför allt de kvästa
essen, på ett visst sätt.
– Var så goda ... Statarna beundrade detta uttal,
som berodde på ett gomfel gamla utlevade släkter lätt
får. Statarna uttalade ljudet riktigt, rätt och slätt, och
därför beundrade de denna egendomlighet. Alla bockade
sig åter djupt ned mot marken.
Antea hade hunnit fram, smugit sig en bakväg under
lönnarna till kastanjen, kopplat av barnen där, samt

sedan till hälften osedd nigit för herrskapet och hälsat.
Barnen hade hon inte fått till det, de skämdes alltjämt
för friherrinnan.
Då man skulle börja med maten blev det värre. Alla
vred på sig som om de haft loppor på kroppen. Ingen
ville kliva fram först. Kvinnornas oro för att någon skulle
bära sig illa åt, och alla därigenom skulle bli utskämda,
kom åter upp i medvetandets klara dager.
En av köksorna tog och puffade fram ett par av de
äldre torparhustrurna genom att ge dem en armbåge i
ryggen. De sneglade under halsdukarna, smekte sig på
förklädena, rättade skärpen, ömsade händer och tycktes
lida ohyggliga kval. På en halv meters avstånd från
bordet nappade de åt sig en brödkaka, en knivsudd smör,
neg igen och smet tillbaka med rovet till sina platser.
Där stod de sedan som om de aldrig hade varit borta
från dem.
Då kvinnorna över lag var sena av sig och då några
av statarna tyckt sig se baronen göra en särskild vink till
dem, steg Lind, Göranson och ett par av torparna fram.
Antea övervann förlägenheten över att ha kommit mitt
under hälsningstalet och tog en kaka, på vilken hon djärvt
lade både sovel och smör. De andra följde nu efter litet
ledigare. Förråden sjönk fort, men fylldes omedelbart på,
mjölken skänktes upp i de jättelika glasen, och munnens
sysselsättning gjorde alla säkrare. Sackéus tappade en
korvskiva i gräset och blev förlägen ett slag. Men mor
Sackéus hjälpte honom fort till rätta, fick skivan tillbaka
upp på smörgåsen utan något särskilt uppseende, och
fortsatte lugnt att äta. Allt var väl. Barnen fick plocka
åt sig vid det lilla bordet. De hjälptes där till rätta av

husorna. Endast baronen och friherrinnan tycktes ha litet
svårt för att fördriva tiden. De hade redan ätit inne
hos sig.
Efter många försök att få i gång ett samtal, gick
baronen till slut fram till några av de avlägsnaste tor­
parna, som sällan visade sig vid herrgården, och frågade
dem om skörden. Men som baronens värdighet fordrade
att han talade högt, så att alla kunde höra honom, och
torparna inte hade lust att häva upp sina osäkrare röster
i samma tonläge, så blev samtalet liksom halvt. Det var
ingenting att göra åt det. Ingen ville precis skriva de
andra på näsan hur mycket hans ställe gav i gröda. Den
glada stämningen kunde heller inte påtvingas någon, man
fick mjuka upp sig varteftersom tiden gick och om­
ständigheterna bidrog. En och annan granskade i smyg
de gula skorna närmare.
– Och ni håller väl söndagen fri från arbetet, sade
baronen under ett förnyat försök att utvidga samtals­
sfären något.
– Djuren måste ju skötas förstås ...
– Det är en given sak, medgav baronen, glad för vart
ord han fick fram. Men jag önskar att sabbaten hålls
ren från allt arbete, som inte är direkt nödvändigt.
På det sättet visade han åtskillig omsorg för de sina
och följde förfädernas traditioner, fast i ny tid. Torparna
gav mumlande svar på alla frågor.
Då och då vände sig någon av statarkvinnorna om och
såg ned mot hemmet. Ån rann bred och litet blek förbi
alarna, som ännu stod mörkt gröna. Men längorna var
så gott som avfolkade nu, sedan till och med Olmgren,
som bodde i Snikens gamla rum, var med och åt på en

stor smörgås. Han var nästan den snyggast klädde av
allihop, i blå cheviotskostym och mössa. Sackéusas såg
med vissa mellanrum bort mot sitt fönster, där de tyckte
sig skönja Olles ansikte bredvid kudden. Brontén stod
för sig själv, föreföll för glömsk till att äta, också han
tyst, men självständig och utmanande säker.
Ett litet stycke ifrån sågs Bisters breda rygg. Han
kastade emellanåt ett långt ögonkast bort mot Östen i
Kullen, men det stod många andra emellan dem. Modern
hade fått tag i en granngumma och talade uppmärksamt
om något, som inte hördes av mer än de två.
Äntligen syntes baronen ha funnit på tiden att hålla
sitt tal. Han återvände till friherrinnan, funderade litet,
tog sig en lov bortåt väggen, och kom tillbaka igen
med ett beslutsamt uttryck i ansiktet. Han harklade sig
strängt. Så fick ögonen ett vekare uttryck. Han steg fram
ytterligare två steg på de lätt knarrande skorna. Han
började.
– Tyst! gick det ett varnande bud nedåt kastanjen.
– Stå inte så där, baronen ska tala.
– Sträck upp dig, han ser visst på dig ...
Statarnas gommar stramades till om de kvarblivna
tuggorna. Endast Anteas käkar malde något. Göranson,
som stått och sett ut som han ämnat somna, sträckte
också på sig. Baronen flyttade med stort eftertryck ett
ben. Det var alldeles dödstyst.
– Vår trakt har gamla hävder och gamla sedvänjor,
började han med djup bas. Vi bor här, där fäder och
förfäder till många av oss har byggt och bott. Vi trampar
deras gamla vägar och vi talar det språk, som de har

talat före oss och lärt oss tala. Jag har velat skänka en
tanke åt detta nu, då jag än en gång – han nickade åt
friherrinnan till – efter min maka hälsar er alla väl­
komna till skördefesten i år. Låt oss aldrig glömma vår
rot och vårt upphov!
Här blev det ett kort uppehåll. Talet började väl stort
för statarna, men de försökte skruva upp sig i jämnhöjd.
De försökte tänka innerligt och varmt och de såg ut att
vara redo för vad som än kunde komma från baronens
håll. Ett par av dem lade händerna på ryggen och satte
fram en fot. Brontén tycktes följa talet med spänt in­
tresse och stod stilla.
Baronen blev i fortsättningen ledigare.
– En av de gamla sedvänjorna är den med skörde­
fester, sade han nu. Det är inte gott att säga hur gammalt
det bruket kan vara. I gårdsböckerna har jag kunnat följa
det långt tillbaka på mina fäders gårdar, i över hundra
år på denna gård. I det främmande och avlägsna Frank­
rike har man liknande fester, då vinet bärgas om hösten.
Även på andra håll brukas det att högtidlighålla skörde­
bärgningen på det ena eller det andra sättet. Men hos
oss är det ett nationellt bruk. Det är en sed med djupa
och äkta svenska traditioner.
Statarhustrurna granskade friherrinnan från sidan i
smyg för att ha något att titta på, men mest för att söka
efter rätta minen. Och då friherrinnan såg uppbyggd ut,
anlade de själva uppbyggda ansikten så gott de kunde.
Baronen fortsatte oberörd sitt tal.
– Många gånger har omständigheterna hindrat oss,
min friherrinna och mig, från att anordna dessa fester.
Men för varje gång de på nytt återupptas, är de för oss

lika nya, lika kära, lika varmt förenade med önskningarna
att våra gäster skall ta dem för vad de är – hjärtliga,
uppriktiga fester till åminnelse av den skörd, som vi ny­
ligen med en högre makts hjälp bärgat av jorden!
Här såg statarna upp i de brinnande lönnarnas kronor.
En blek sol skakade sitt sken ner mellan grenarna till
dem. Alla gjorde förnyade ansträngningar att följa med
i den stora stilen.
Baronen blev åter ledigare och såg i ett svepande
ögonkast på flocken under sig.
– Vårt arbete har blivit att bruka jorden, återtog han
och lyfte en hand. Jorden här i vår vackra, sörmländska
trakt är tung av lera, men den är också täckt av blommor
om sommaren, den är skyld av sädens gula täcke om
hösten. Med kärleken till denna jord, med flit, med upp­
offringar och klok omtanke får vi av den, vad vi be­
höver för att glädjas och leva. Somliga av dessa år är
goda, andra är mindre goda, många av dem är vad vi
efter mänskligt omdöme skulle vilja kalla dåliga år. Men
det ligger icke i vår uppgift att döma markens och skyns
krafter. Den sommar, som nyss gått, har varit en av dem,
som trots alla motgångar hört till de gynnsamma. Låt
oss också glädjas åt detta innan vi på nytt går tillbaka
till våra värv! Låt oss, trots allt, prisa detta år som ett
av de goda åren! Min friherrinna och jag har velat ge
ett yttre uttryck åt vår gemensamma tillfredsställelse
genom att vilja se er alla här hos oss som våra gäster.
Låt oss nu fortsätta vår skördefest!
Munnarna började åter att tugga. Statarnas tandlösa
käkar lät åter skinnet i kinderna bilda grottor och för­
höjningar, allteftersom tuggan ändrade sig därinnanför.

De flesta, i synnerhet kvinnorna, var djupt rörda av
baronens ord. I mångas ögonvrår glittrade det som pärlor.
En del undrade om det var lämpligt att gå fram och
tacka, men som de var osäkra, avstod de från det. De
fortsatte i stället tysta med att äta.
Nu inträffade något som aldrig förr inträffat under en
skördefest. En av statarna avskilde sig från hopen och
gick fram mot den lilla upphöjningen, från vilken de
tidigare anförandena hållits. Gommarna stannade över
det halvtuggade brödet. Ett stillestånd, större än dödens
inträdde, då Brontén lyfte en hand och gjorde tecknet,
att han ville tala.
– Det kommer för mig – sade han så fort han in­
tagit platsen – att ett tal till de inbjudna gästerna bör
besvaras av någon av dem. Som ingen annan tycks ämna
göra det, åtar jag mig uppdraget. Jag vill ändå först
som sist säga ifrån om att jag gör det oombedd. Jag gör
det därför att jag anser det vara min plikt, och jag står
själv för vad jag kommer att säga.
Det gick en darrning av förskräckelse genom statarnas
led. Kvinnorna slöt ögonen. De andra gjorde fruktans­
värda och vanmäktiga försök att finna en plats, där de
kunde fästa blicken, som flackade fram och tillbaka utan
fäste. Till slut borrade de den i marken, där gräset var
nedtrampat och brunt.
Brontén fortsatte genast. Han talade icke särskilt väl,
hans röst var skrovlig efter sommardagarnas svettbad och
de dragiga kvällarna i norra statarlängan. Och den hade
litet svårt att hålla tonen. Men han verkade på de flesta
så fruktansvärt säker, att skräcken enbart ökades.
Brontén ... Brontén ... malde statarnas tröga hjärnor.

Munnarna stannade halvöppna med tuggorna liggande
som tjocka valkar innanför dem.
– Det låter, fortsatte den fräcke, höjande rösten, som
om vi statare borde böja oss på våra knän till tack för
att vi i dag står här som – statare ... Jag är inte ense
med den talande i det, och jag tror inte heller att jag
kommer att bli ense med honom i det, så länge statarna
har det som de har. Som svar ville jag i stället säga
några ord om statarnas människovärde – om statarnas
mänskliga rättigheter. Det skall bli kort.
Denna del av Bronténs anförande gick knaggligt. Det
såg ut som om baronen velat springa fram och kasta
undan den talande mer än en gång. Han lutade sig
framåt, stirrade på den uppstudsige, och spände ögonen
i honom. Då syntes baronen åtra sig. Friherrinnan rörde
vid hans arm.
– En fest är inte rätta platsen för sådan propaganda,
mumlade han halvhögt. Endast de närmaste uppfattade
det, utan att förstå ordet, i vilket de dock inlade en
fruktansvärd klang.
– En fest är just rätta platsen därför att vi för en
gångs skull är någorlunda samlade, ropade Brontén och
blev samtidigt ivrigare. Till det som sagts om skörden
och till allt det vackra som blommar på jorden, ville jag
lägga några meningar om statarnas jord. Jag ville tala
om fallfärdiga bostäder, om lungsoten och om ohyran
där – han gjorde en gest mot statarlängornas svank­
ryggiga tak, vilka just förgylldes av solen – utan detta
är inte talet om statarnas jord fullständigt! Detta må
tillåtas också på en fest ...

Nu ökade han farten som om han tänkt att han inte
skulle hinna framföra vad han velat ha sagt:
– Hundra meter från den plats, där vi står, krälar
vägglössen omkring, där ligger barn sjuka. Våra fönster
där nere går inte ens att öppna, så att de får släppa in
solen – han kastade en blick mot Sackéusas. Det är
skjulen där nere som är statarnas hem! Det är för dem
vi uppmanas att böja på knä och tacka!
Det gick ett sus under de röda lönnarnas kronor. Fast
var och en sträckte på sig högst obetydligt, som för att
känna efter ifall lederna ännu fungerade, blev den sam­
fällda rörelsen till ett buller, som stal bort flera ord. Och
lövverken tog fatt i detta sus och lät det återljuda likt ett
högljutt knastrande bort över statarnas huvuden. Ingen
tycktes veta på vilket ben det gick att stå. Oron hade
bemäktigat sig alla.
– Om våra förfäder kan vi tala med gladare ord, då vi
vet att vi förbättrat våra egna förhållanden. Om marken
skall vi också tala med en uppriktigare glädje, när vi
slipper lungsot och ohyra. Vi skall få tid att betrakta
blommorna ... Vår kärlek till jorden är stor nog, men
den är oförklarlig för oss själva, så länge statarnas jord
ser ut på det vis som den gör nu ... För statarnas mänsk­
liga rättigheter skall vi betrakta denna fest som ett steg
framåt!
Det var fler än baronen som tyckte att detta tal om
vägglöss och lungsot satte sig kväljande i halsen. Även
statarna skämdes för ämnet. De gjorde det utan att göra
sig reda för talet som sådant. De var rädda endast. Och
de hann inte med något mer än att känna skräck.

Baronen tog två steg. Friherrinnan tog ett. Då steg
baronens röst högt över bruset. Han förde händerna
uppåt, orden lät som de rusat fram ur en otät ventil, så
högt steg de. Och det kom i rasande väsningar:
– Det skall den yngste och mest osnutne av mitt folk
lära mig! skrek han. Skall han lära mig att sköta min
gård, skall han förstöra våra fester? Det är nog, det är
redan mer än nog ... Jag tillåter det inte längre ... Ge
er i väg härifrån – alla!
Barnen kröp ängsliga ihop vid kastanjestammen som en
flock skygga fåglar. Statarna andades häftigt. Ett par av
torparna drog sig redan omärkligt bort från platsen.
Kvinnorna förde händerna till sina ansikten som för att
skydda sig mot något orent eller för att försjunka i bön.
– Jag går gärna – är det fler som går med mig?
skrek Brontén.
Statarna vred på sig och ömsade fötter. Blickarna
flackade hemlösa och vilsna i terrängen.
– Är det fler som går ...
Men baronen hade redan hunnit lugna sig något. Hans
bröst blev liksom bredare. Lungorna fick ny och friskare
luft. Han gick åter fram mot den lilla upphöjningen och
ville tala.
– Det var ett förfluget ord, sade han fastare. Alla
de andra fortsätter naturligtvis festen. Det är Brontén.
ingen annan, som går härifrån. Han skiljs härmed från
sin plats på min gård!
Nu kom ett övermått på det, som redan var rågat. Den
avskedade vände sig likgiltigt mot den talande. Bronténs
ögon innehöll ett gränslöst medlidande. Han svarade som
han talat till ett litet barn:

– Jag har hört det två gånger nu. Jag hör inte illa!
Raseriet skummade över sina bräddar, baronens ansikte
fick en egendomlig åskfärg, hans händer skakade.
– Gå! väste han utom sig.
Brontén nickade åter. Han hade inte tagit något glas
som han behövde gå och ställa tillbaka på bordet –
kanske låg det beräkning bakom det. Han bugade sig
lätt mot friherrinnan – var hade Brontén lärt sig det?
undrade någon i den allmänna villervallan. Han gick.
– Ni övriga stannar.
Orden flaxade hjälplösa under lönnarnas kronor. Ett
slag var man obeslutsam. Baronen tycktes stå och vänta
på hjälp ovanifrån. I tonfallet låg det något tiggande,
som liknade en bön.
– Fortsätt. Fäst er inte vid det!
Skördefesten upplöstes likväl. Gommarna hade mistat
smaken. Det framburna kaffet dracks under uppbrotts­
stämning och oro. Barnen försvann sedan de insett att det
inte skulle bli någon lek. De var redan för uppskrämda.
Och friherrinnan gav ett tecken att ingen skulle gå och
tacka i hand.
Statarna troppade av i klungor på två eller tre, som
om man fruktat beskjutning och velat sprida sig över
sluttningen, lämnande minsta möjliga mål. De avlägsnast
boende torparna gick sakta upp mot allén för att åter­
vända till sina platser. Lappsa snurrade runt och hjulade
sedan i väg tyst. Alfred i Dundret hade för länge sedan
runnit bort som en skugga åt sitt håll, ensam.
Någon försökte likväl tacka. Men baronen var så upp­
hetsad, att han vinkade av dem utan att svara. Kvinnorna
neg av vana, fast det inte var någon som såg på dem.

Obeslutsamt, efter än ett dröjsmål, vände herrskapet till­
baka mot porten, där den stora Sanktbernhardshunden
stod utkrupen och betraktade sin husbonde, liksom anande
hans bekymmer.
I allén skymtade troppar av folk. Ned mot ån vandrade
statarna länge. Överallt under trädkronorna såg man
människor, som vände tillbaka dit, varifrån de kommit.
Solen skar sig djupare ned i de västra gärdena. Lönnarna
uppfångade det sista ljuset i sina rodnande kronor.
Bister följde Östen från Kullen ett stycke på väg. De
hade ett kort samtal. På slutet hördes några sönder­
trasade ord:
– Jag hade ämnat mig över en dag, men det har inte
blivit ...
Östens svar kom tankspritt. Han gick och klev i lövet,
betraktande stöveltårna, tänkande på vad som inträffat.
– Det blev inget flytta av för oss, sade han långt om
länge. Jag tog om torpet. Nu blir det på fem år igen.
Det blev ett nytt, långt uppehåll. Bister visade ingen
överraskning. Endast rösten lät avlägsen, modlös. Han
gjorde en fråga i tre trevande ord, som kom Östen att se
upp från sina stövlar.
– Du stannar då ...?
– Ja visst, svarade den ljuse torparen förvånad.
Han vände sig mot den talande som om han trott att
denne inte begripit. Stöveltårna tycktes gå för sig själva
bland det färgade lövet.
– Visst stannar jag.
Det lät som den naturligaste sak i världen. Ingen
lyssnade på dem.

Lönnarna skakade höstblekt solsken och några gulröda
löv över dem bägge. På avstånd syntes statarna gå in i
sina längor. Ån blev mörkare. Bister följde till grinden,
sedan gick han tyst hem.
När Sackusas kom in, hade Olle somnat där han
suttit, med armarna under sig på bordet. Huvudet låg
ända fram till fönstret med den trasiga rutan. I halv­
skuggan på väggen skymtade Isidors bild.
För första gången på hösten tände statarna sina lampor.
När de gjort det, såg de bättre hur mörkt det var.







XXI.

Död kommer, död går – alldeles som lyckan.
För Olle Sackéus hade fortsättningen av denna sommar
varit ängslig av längtan. Sedan blev den stilla av den.
Han tillfredsställde sin längtan.
Till en början hade Sackéusas tagit Olle med sig om
söndagarna och gått och satt sig vid en stor ek uppe
bakom den gamla smedjan. De hade börjat med det strax
efter det Isidor dött och Olle sjuknat. Någon hade sagt
att solen var så bra för bröstsjukdom. Olle kunde aldrig
få för mycket sol.
Bakom smedjan fanns en sluttning med vackert grönt
gräs, där mor Sackéus bredde ut en filt över marken.
Ibland hade de kaffe med sig i en korg. De satt kvar
där så länge de vågade, tills Olle blev trött och de måste
vända hem igen.
Sommardagarna satt han och såg ut genom fönstret på
backarna, då gräset stod daggigt för var morgon. Alarna
vid ån, där kråkorna hade sina nattställen, uppfångade
den första solen. Men Sackéusas fönster, som var på bak­
sidan, hade sällan någon riktig sol. Utanför det växte
gräset stripigt i skugga.
Då såg han vinden gå överst på grästopparna och han
hörde blåstens egendomliga rytm ännu i sina drömmar.
Han älskade denna vind och han drömde om hur han

själv sprang omkring i vinden. Mikaels jakter efter
maskrosfjunen fyllde honom i ensamheten med grubbel
och tankar.
En morgon, då modern var ute, hade han försiktigt
lossat kudden från den trasiga rutan. Han fick först upp
bara en liten springa. Han vågade inte öppna mer. Så
lät han huden dricka av vinden. När han såg modern
komma, stoppade han raskt igen hålet. Modern såg
det inte.
– Sitt inte vid fönstret, förmanade hon stilla. Det
drar där.
Han flyttade sig längre inåt sängen och satte sig att
klippa pappersgubbar igen. Där satt han och följde statar­
byggningens alla ljud, som hördes genom väggarna på
avstånd. Ibland såg han den magra Antea skynda genom
allén. Handelsmännen gick förbi med sina knyten. De gick
sällan eller aldrig in till Sackéusas. Det kom sällan eller
aldrig några barn dit. Föräldrarna hade förbjudit dem
det för sjukdomens skull. Sackéusas fick på det sättet
vara för sig själva. När modern gick bort, hölls dörren
låst.
– Vi skulle egentligen ha haft fönstret lagat, nu när
jag skall gå på åkern, sade hon och rättade kudden, så
att den satt fast. Jag törs inte besvära baronen med det,
det hinns inte med.
Till Olle sade hon förmanande:
– Sitt bara inte för nära det i draget!
Längre frampå sommaren, i skörden, hade hon gått ut
och varit borta hela dagarna. Hon ställde då fram mat åt
Olle och lade fram saxen och tidningarna, som han skulle
få klippa i.

– Sköt nu väl om dig. I kväll kommer jag hem sam­
tidigt med pappa.
En stund efter det modern gått kröp Olle närmare
fönstret. Från sängen lossade han försiktigt kudden.
Utanför såg han barnen springa mot åkrarna. De var nu
fria från skolan. Han satte sig så nära den trasiga rutan
han kunde komma.
Vissa dagar var det len vind, sommarvind. Den gled
nästan omärkligt förbi, snuddande vid väggen och vid det
trasiga glaset. Den rörde knappast vid gräset på marken.
Endast maskrosfjunen, det känsligaste av allt, rörde sig
litet.
Men andra dagar var det starkare vind. Den drev då
upp dammet på vägen och förde det upp i en stor lur,
där vinden möttes i en virvel. Den rörde upp skräpet på
statarbackarna och den gick över gräset som en våg går.
Gräset liknade en sjö. Olle satt och drömde hur han
gungades bort på dess vågor. Han kröp närmare och
böjde sig fram mot den trasiga rutan. Han tog bort
kudden helt och hållet. Glaset öppnade ett trasigt hål.
Ibland var det blåst. Blåsten blev då en ofantlig upp­
levelse för honom. Han stack bägge händerna ut genom
hålet i fönstret och kände den kittlande strykningen av
blåsten, som badade hans händer som i ett hav. Han
levde intensivt i dessa sekunder. Han jublade av lycka.
Han satt kvar där hela dagen, och då glömde han äta
av maten, som modern satt fram. Han satte tillbaka
kudden i rutan först då han såg henne komma på av­
stånd. Då hade han upplevt en hel dag av lycka. Hans
ansikte lyste av den.

– Du blir så blek, sade hon klagande. Jag måste visst
stanna hemma hos dig. Du äter inte.
– Jo då, försvarade han sig ivrigt.
– Ska jag stanna hemma hos dig i morgon?
– Nej, nej!
– Jag behöver så gärna hjälpa till där ute, vi får
slantar för det, sade den lilla mor Sackéus och tänkte på
dagarna i säden.
– Ja, ja, bad han bevekande tills hon lugnade sig.
Mamma måste vara borta om dagarna!
– Sköt om dig väl då. Modern gick igen, när det blev
morgon och dagsverksklockan började slänga i sin ställ­
ning på rättarbyggningens tak. Nu går jag.
En dag hade det varit blåst. Olle lossade kudden så
fort modern gått. Han satte sig mitt i draget. Han hade
gjort en ny upptäckt. Om han öppnade dörren till skaffe­
riet, spelade vinden också genom gluggen därinnanför.
Han kunde få det att blåsa rätt igenom rummet. Det blev
korsdrag.
Han smög sig bort till skafferidörren och lät den för­
siktigt glida upp. Gluggen släppte in ganska mycket vind.
Han satt så hela dagen och upplevde korsdragets glädje.
Nästa dag upprepade han det. Och så hade det gått dag
efter dag under sommaren.
När hösten började komma var Olle Sackéus mycket
sämre och han måste gå och lägga sig helt och hållet.
Modern stannade efter skörden hemma och fönstret hölls
stängt. Hon såg oroligt mot sängen. Där låg Olle och be­
traktade spisen och stolarna och bordet i köket och var
glad. Han blev litet bättre igen fram i september. Dagen

för skördefesten var ett undantag, då han fått sitta uppe
en stund.
Ibland försökte han att resa sig på armbågen och se
ut genom fönstret. Modern satte kuddar bakom hans rygg.
Men han blev fort trött. Det blåste nu mycket. Skräpet
på backarna rördes upp i smutsiga skyar. Det stod som
en lur av damm. Höststormarna började rasa, man när­
made sig oktober. Han orkade inte längre se och följa
allt på gården. Han började ligga med slutna ögon, men
han hade på något sätt roligt ändå. Den minsta föränd­
ring inne kom nu som en stor händelse för honom. När
fadern kom hem om kvällarna var det ett inträffande av
oerhörd vikt. Fadern gick fram till hans säng och strök
honom på kinden. Sedan satte han sig att äta. Sedan gick
föräldrarna och lade sig. Olle orkade inte följa med allt.
Men den första kvällen man tände lampan lyste länge
omkring sig med ett säreget skimmer. Han såg lamp­
skenet genom ögonspringorna. Han var nöjd och till­
fredsställd med allt.
Brontén gick ännu kvar på gården. Han satte sig till
nytt motvärn mot baronen, flyttade inte före flyttnings­
tiden i oktober, och kunde inte heller tvingas till det.
Han skötte sin tjänst. Ingen utom statarna talade till
honom. Även statarna föreföll skygga. De var rädda att
bli överraskade i Bronténs sällskap.
En dag då det blåste och allt statarbackarnas skräp
rördes upp i snoende kastvindar, kom det ut att Olle
var död. Han hade dött om morgonen. Blåsten hade snott
kring rutorna och spelat i fönsterremsorna, Sackéusas
själva hade ingenting hört, förrän det var så gott som
slut med honom. Han hade knappt hostat.

Barnen upplevde händelsen på sitt sätt. De tyckte åter
att det fanns något i luften, som var med överallt, vart
de gick, som lyssnade. Gräset var nu visset på marken,
men det blåste. Vinden strök det torra förnet som med
en osynlig kam.
Strax efter skördefesten kom begravningen. Scenerna
från Isidors död upprepades. Begravningsdagen uppgick
med svag vind. Statarna var åter med till kyrkan. Prästen
talade om skörden. På kvällen var det nymåne, vass och
gul – den liknade en skära. Det var vackert även denna
gång.
På hemvägen hade ett par av statarna gått och hälsat
på Sniken. Han tycktes vara ganska redig, och de talade
om gården och arbetet, som om han alltjämt hade in­
tresserat sig för det. De träffade andra bekanta där uppe,
bland annat Bylund, som i sin välmakts tid bott i Göran­
sons kök. När de kommit hem igen, sade Brontén:
– Det var Sackéusas andra barn som gick den vägen!
Sackéusas själva sade inte mycket. Men nu kom plöts­
ligt denna förbryllande vetskap ut: att kudden i Sackéusas
fönster hade varit ur många dagar under sommaren, även
då det varit blåst, till och med regn. Flera hade sett det.
Även skafferidörren hade varit öppen – Olle hade suttit
i korsdraget, och doktorn hade sagt att den bråda vänd­
ningen i mycket berodde på dessa förhållanden. I statar­
köken debatterades det länge.
– Han tyckte ju så mycket om när det blåste, invände
barnen.
– Vem ska man nu skylla det på, undrade mödrarna
och sökte få någon klarhet i saken. – På honom själv?
– Det är nyttan av att ha öppna fönster!

Dagarna efteråt talade de endast om förkylning.
– Det var vad Brontén kämpade för, så han måste
ställa sig upp på skördefesten ...
– Stor i orden, liten i ... sade de nästan med triumf.
Det lät som om de varit glada att Olle dött bara för
att få bevisa Bronténs villfarelse.
Så hade alltså lilla Olle Sackéus kommit att ge Bron­
tén orätt ... Han hade med sin död bekräftat skadan av
den friska luften. Statarna var rätt belåtna med att se
hur nymodigheterna på detta sätt straffade sig själva.
– Olle dog, sade mor Sackéus och bestämde tiden
efter det. Han dog då, en lördag. Han hade hela tiden
innan varit så glad.
Hon hade intet kort av Olle. Isidors kort fick hänga
ensamt över den vita sängkuben och tjänstgöra som minne
av dem båda.
Olle var borta och barnen talade lågt. De trodde att
också han nu satt i luften och lyssnade på vad de sade.
– Skördefesten första lördagen – sedan dog Olle den
andra, sade mor Sackéus ända till dess man tröttnade
på det.
Så hade det gått till. Ingen visste riktigt hur. Han hade
suttit i vinden och dött och själv blivit vind ...
Det kunde gott ligga något riktigt i barnens funderingar
och drömmar.







XXII.

Lappsas gumma dog om hösten. Det var i mitten av
oktober, när blåsten och regnet drev genom de höga,
vajande granarna.
Den sextonde oktober på morgonen sade hon:
– Nu går jag snart.
Lappsa lutade sig ned över sängen som för att höra
bättre. Han hade bråttom att hinna fram till herrgården
i tid.
– Går du? Det var längesen jag såg något ditåt.
Som en blekt fana svängde dagningen utanför Lappsas
fönster.
– Går du verkligen ...
Rösten höjdes en smula, ögonen stirrade glanslösa mot
taket, händerna låg där de brukade. Men de var redan
döda som en döds händer, som lagts till rätta för att de
skulle ta sig lugna ut.
– Jag kolar av, återtog den vassa stämman. Du kan
ta med dig någon som sveper, när du går hem i kväll,
så slipper du gå vägen extra för det. Du kan behöva vila,
du med.
Lappsa vände sig mot fönstret, där han såg morgon­
gryningens fana svänga ljusare. Han lyssnade på fotogen­
lampans sus på bordet.
– Jag är ung än. Skämta inte med det som allvar­
ligt är!

– Det är nog allvarligare för mig än för dig, återtog
gumman och lät sämre och sämre.
Efter en stund sade hon omigen, då han dröjde:
– Nu har jag varskott dig i alla fall – så du skulle
slippa gå i onödan.
– Ja ... ja ... Han blev på nytt orolig att komma i
väg. Så vände han likväl tillbaka och strök henne ett
slag över den magra kinden. Hon låg med stirrande ögon
och teg. Därpå gick han.
När han kom hem om kvällen, tycktes hon ligga nästan
likadan som då han lämnat henne. När han såg närmare
efter, märkte han att skillnaden var den, att hon var död.
Han stod en lång stund och betraktade henne. Hon ville
inte vakna till liv igen. Då öppnade han till sist chiffon­
jén och lade två utnötta femöringar från gamle kungens
tid på hennes ögon.
När han såg efter i rummet, lade han snart märke till
att hon varit uppe. Han ville inte tro det först. Hon hade
inte rest sig från sin plats på åratal. Denna dag hade hon
varit ur sängen.
En kaffekopp med litet vatten i stod på en stol framme
vid bädden. En stund senare upptäckte han att det också
var vatten spillt på golvet och på fönsterkarmen. Han
följde vägen av droppar över mattan och såg till slut,
att hon vattnat pelargonian i fönstret, den enda blomma
som fanns kvar, sedan de andra dött av dålig vård och av
vantrevnad.
Lappsa berättade det överallt med rörd stämma. Pelar­
gonians röda blommor lyste bland hans ord som blods­
droppar. Han gjorde det egendomligt, suggestivt och
vackert.

– Kan det vara möjligt? frågade statarhustrurna, när
han kom till gården med det. De lät sig sugas fatt av
mystiken. De lät sig gungas bort på dess svallande våg.
– Som jag står här, sade Lappsa med ömhet i rösten
och mätte ut på mattan hur blomman stått, hur sängen
stått, var vattenhinken varit. Sedan beräknade han
sträckan mellan platserna.
– Den vägen krälade hon sig, döende – med blomman
hela tiden framför sig som målet för hennes sista strävan!
Lappsa höll händerna sträckta framför sig, när han
kom till denna passus. Stundom grep han tag i något
föremål och bar det ett stycke. Han ville illustrera
sina ord.
– Kan man tänka sig ...
– Ja, kan man tänka sig? Hon kunde inte se en
blomma förtorka och dö, sade han med salvelse. Hon
måste krypa bort till henne och ge henne vatten, tog hon
så ut det sista av sin kraft ...
– Så underligt livet ändå är! Kvinnorna fick gråten
i halsen, då de hörde det.
Vid begravningen talade prästen om blomman, som
får vatten, och om blomman som dör, därför att män­
niskorna glömmer den och lämnar dess kruka torr.
Lappsas talgåva hade fört den vackra berättelsen ända
fram till prästen. Men några trodde att han rätt och slätt
hittat på den, bara för att ännu vid graven kunna fägna
med en saga.







XXIII.

Oktoberregnen började skölja marken. De stora ekarnas
kronor fylldes av stötvis drivande regn. Åkrarna blöttes
upp av det. Oktobers ödsliga blåst drev fram över fälten.
I statarlängorna rev man ut de skabbiga möblerna ur
krokar och hörn, och trasiga, illa stoppade avigsidor
vändes utåt. Nu kom hemligheterna fram. Barnen snokade
överallt som hundar. De äldre föstes ihop som flyktingar
under flyttningsorons långa skugga.
I friveckan hade statarna som vanligt gått omkring och
skrutit. Många främmande hade kommit gående över till
gården. De hade suttit där om kvällarna och långt in på
nätterna och talat om stora förändringar på sina gårdar.
Nilsson, Göranson och Lind hade alla spelat första fioler.
Men när det kommit till den dagen, hade det inte blivit
mycket av.
Lind och Brontén tågade likväl sina färde. Brontén
var tvungen. Lind hade fått en plats på en angränsande
gård. I stället för Brontén hade det redan kommit en ny
statare, som kallades för Slasen. På Linds plats hade det
kommit ett folk med många barn.
Statarlängornas väggar spelade ut sina protester.
Ohyran började tåga i kolonner och i små grupper över
de sönderrivna tapeterna, där det förut stått möbler och
skymt. Nu skulle allt lossas. Man hade glömt hur det såg
ut bakom. Nu kom allt fram.

Ohyran fortsatte att kräla hela dagen, medan flytt­
ningen varade. Brontén fick inte någon skjuts till klockan
tolv, då hans bostad skulle vara utrymd, och han måste
ställa möblerna i en stor hög utanför i regnet. Efter­
trädaren, Slasen, hade redan ställt in sina möbler i en
stor bråte mittpå golvet. De nya barnen snodde omkring
överallt och var hemlösa. Slasens hustru sprang och var
förtvivlad över vad som blivit skadat under vägen. Utan­
för i regnet gick Brontén, sammanbiten och tyst. Han hade
fällt upp rockkragen och dragit ned hatten i pannan.
– Se, hur ohyran krälar redan, sade de nykomna och
pekade i springor och hörn.
– Redan ... Varför tror ni det?
– Man skulle ha gjort rent innan man ställde in en
enda sak, nu är det för sent. Till vad för slags ställe
har vi kommit?
Utifrån hördes en röst.
– Man skulle ha bränt längan då.
Och utanför gick Brontén med uppfälld rockkrage i
det strilande regnet ...
Lappsa kom i friveckan fram till gården och gick av
och an mellan köken. Han arbetade inte. Han talade om
hur det varit när hustrun dött. Han förvånade alla som
hörde på honom med ett nytt ord: geranium.
– Vad är det för något?
– Vi har en geranium i fönstret, hon vattnade den
innan hon gav upp andan.
– Var det inte en pelargon, eller var det en fuchsia?
– Det heter geranium, sade Lappsa. Ni kan kalla det
för vad ni vill, men geranium är det latinska namnet.

Det hade han lärt sig hos Risslers.
Även Lappsa betraktade tankspridd ohyran och kom­
menterade. Men han föll så gott som genast i utvikningar,
i romantik, i spekulationer:
– Det är Guds pärlor.
– Lössen?
– Ja, lössen. Någon har sagt så, och det är vackert
sagt.
Kvinnorna höll upp med morden och ställde sig med
trasorna framför sig på magarna.
– Det är just fina pärlor!
– Också de får sin del av hemlösheten här på
jorden ...
Lappsa var omöjlig att konmma till klarhet med. Men
nu brydde man sig inte så mycket om honom. Man trodde
att han sörjde.
Antea sprang från farstu till farstu och fick en del
gammalt, som hon kunde få användning för. Nu blåste
det kraftigt alla dagar, Antea fick höra glåporden, men
hon trivdes utmärkt i all denna blåst. Av Brontén fick
hon ett par gamla skor, som kunde bli bra åt henne, om
de lagades.
– Gå till skomakaren med dem bara.
Statarhustrurna lystrade.
– Så slipper de ställa till med rån och våldtäkt och
sådant till denna julen ...
– Vem har råd att laga? frågade Antea och spelade.
– Laga, så räcker det något!
– Lapp ger rikedom!

– Men bara lappar ger nog fattigdom, de med,
till sist.
– Var säker, sade Antea. Hon rände bort genom
regnet med skorna slängande ut och in som fötterna på
en hängd.
Lind gick runt flyttlasset och stoppade in småsaker
bland de större, drog i rep och snörde till, så att ingen­
ting skulle falla av och förkomma. Hustrun stod redan i
farstun och väntade med den sistfödda på armen, ett
människopaket i schal, vilket nu upplevde sin första­
flyttning. Draget genom de öppna dörrarna drev eljest
alla fram och tillbaka i ständig rörelse. Hilma kom och
petade undan en fläck på schalen mittför näsan på den
lille och kittlade den. Hon hade redan denna våldsamma
drift att vara mor. Ungen tycktes förstå det. Han ville
över till henne.
– Se efter så att spegeln inte går sönder, Lind!
– Stå still med ungen du, spegeln ligger i vaggan.
– Ni glömmer väl inte vaggan? frågade Göranson tve­
tydigt. Det är en bra vagga.
– Den duger till ved, när den är uttjänt.
– Å, den är inte uttjänt på många år än.
– Nej då ... Inte än på länge, det var för en gångs
skull ett sant ord, skrek Lind. Klart nu, så kan vi
snart köra.
Barnen fick springa och ta adjö i farsturna. Barn­
flockarna föstes emot varandra som två krigshärar. De
tvingades att ta varandra i hand. De stod och såg på
varann tigande. Så stack de fram de små händerna på
kommandoord från föräldrarna, röck tillbaka dem fort

och återvände till sina platser. Kvinnorna pratade mycket
och tog ett förnyat adjö.
– Så åker vi då?
– Ta blomman i fånget du. Häll bara i den stadigt.
– Hugg tag nu, när Göranson sätter upp farten!
– Klart på alla håll?
Göranson hade fått uppdraget att köra sin kamrat till
den främmande gården. Han lyssnade trumpet till Linds
kommandon. Han stuvade, drog i repen och sköt ihop i
lasset med tydlig nonchalans.
– Det här skräpet stannar nog, sade han överlägset,
men fick en stukning till svar.
Lille Sackéus kom ut från sin trappa och tittade sorgsen
på regnet.
– Adjö med dig också, Sackeus, sade Lind.
– Jasså, det bär av nu, svarade den hövlige. Låt nu
se att ni får det gott där borta på det nya stället.
Göranson blängde litet. Lind svarade kort.
– Vi far utan förhoppningar, men man skulle ju ändå
flytta någon gång. Och vädret vart just som man trodde.
– Ja ja ... sade de som stannade och beklagade flytt­
folket också för vädret, som såg ut att bli värre alltefter­
som det led.
Göranson klatschade med piskan. Brontén hjälpte till
med att skjuta i gång. Hästarna segade i leran. Barnen
kurade ihop sig på toppen av lasset som våta sparvar.
Enstaka vattendroppar bildade små fettringar på möbler­
nas oljefärg. Lasset skälvde nu i sina fogningar medan
hjulen började bära det ut över backarna och upp mot
allén. Bakefter stack den långa brödspaden ut som ett
smäckert roder.

Efter en halv timme blev främmande hästar synliga
och vek av till södra längan. Det var Linds efterträdare,
de nya Götlunds, som kom. Långt borta på landsvägen
började statarfororna komma tätare. De låg som vrak
och flöt på den glötiga vägen. Frampå eftermiddagen
kom lejdskjutsen, som skulle föra bort Brontén. Det kom
nya hästar, nya vagnar. Så fortfor det hela dagen.
Bernhard var nere vid gården, fast han inte arbetade.
Han och Eskil gick omkring och synade alla de främ­
mande hästarna på hovar och tänder. De hade stora
dagar. Deras sakkunskap visste inte av några gränser.
På kvällen talade Eskil om alla hästländer han fått
stryka med sin hand, alla mejselbreda ardennertänder
han fått gissa på, alla främmande hästben han fått följa
från hovskägget och uppåt med sin stinna, litet glosögda
blick. Han drog en nyköpt pisksnärt i ett blanksmörjs­
lock med linolja, varpå han tog den gula, ännu rinnande
snärten och hängde den över järnspisen att torka. Den
krullade snart ihop sig som en mask. Han gick och såg
om den minst tjugu gånger under kvällen, medan han
alltjämt talade om de främmandes hästar.
– Jag såg honom på tänderna, sade han gång på gång,
alltid lika. Jag talade genast om för dem att den hästen
var över tolv år ... De ville inte tro mig.
Bister upplevde denna oktoberflyttning som i ett dröm­
tillstånd, nu, sedan illusionerna hade brustit. Han svarade
tankspridd på Eskils tilltal. Och han lyssnade bara upp,
då det någon gång åter blev fråga om torpen.
– Det kunde vara en bra häst för det, sade fadern.
Eskil vidhöll sin åsikt, vilken ingen bestred:

– Det är en bra häst, det är inte tu tal om det.
Men att den var över tolv år, det skulle jag ha kunnat
svära på, så fort jag sett den på tänderna.
– Man skall inte svära, sade modern, som hört endast
detta ord.
– Hästarna går nog upp i pris igen till våren, sade
Bister halvhögt som om han haft något av sin dröm i be­
håll än. Han flyttade nu drömmen framför sig till
våren ...
– Den jag talar om var en ren lyckträff. Den var
likare för sin ålder än många tioåringar. Får man bara
tag i den rätta hästen, så klarar man sig bättre med en
häst än med två.
– Nog kan det hända, sade fadern och var åter som
borta.
Eskil märkte det inte. Han smekte i minnet den tolv­
åriga hästen. Då och då betraktade han snärten i taket,
medan han pratade.
– Men har de gått över tolv år, så är merendels det
bästa taget av dem, erkände han villigt utan att någon
begärde det.
Detta förstod ju även fadern mer än gott. Eskil fort­
satte ännu en timme att tala om hästen. Han varierade
inte längre temat. Envist och tjurigt återvände han.
Modern satte fram maten. Hon åt själv stående vid spisen.
Fadern satte sig vid bordet och tuggade dröjande. Man
såg hur käkarna arbetade trögt innanför det yviga skägget.
I taket knorrade den gula snärten ihop sig till en mask,
svingande av smärta.
Mikael satte sig med ett halvark linjerat papper fram­
för sig. Han försökte stoppa fingrarna i öronen för att

slippa höra broderns prat. Men då han skulle skriva,
måste han åter ta bort dem. Han tuggade pennstumpen
länge. Till slut började han ett brev, utan att veta vad
han ville skriva om – bara om sin längtan.
”Nu är det flyttningstider här på gården” – skrev han
med öppna, barnsliga bokstäver. ”Som du kanske vet
flyttar statarna på de stora gårdarna och det har farit
vagnar på vägen så gott som hela dagen. Linds barn har
flyttat nu, och en som hette Brontén har också farit sin
väg från oss. I stället har det kommit andra barn, som
jag ännu inte känner. På samma gång ville jag meddela
dig hur jag hatar allt det här, med allt det här skrävlet,
med all tråkigheten, allt grått. Och jag skulle ibland vilja
vara där borta, där det finns blommor och där det finns
människor, som inte är statare, utan är fria. Ån är mycket
ledsam nu att vara vid, vi har slutat ha båtar i den, och
kvällarna är också långa och ledsamma, då man inte är
mycket ute. Du skall inte bli ledsen för att jag skriver
till dig om de här sakerna, för jag kan inte läsa och inte
göra något annat heller, så som man pratar inne i köket.
Och därför tyckte jag att jag ändå kunde ta och skriva
till dig.”
Han undertecknade brevet med sitt namn. Kring det
tafatta, klumpigt skrivna Mikael ritade han en sol med
strålar. Över tecknade han en plog fåglar, som tycktes
flyga in i himlen.
Därpå skrev han överst på arket den fullständiga
adressen, som barnen brukade skriva den i läxböckerna i
skolan, för att dessa omöjligt skulle kunna råka i fel
ägares händer: ”Till Maud Rissler, Litseläng, Söder­

manland, Götaland, Sverige, Skandinavien, Europa, Värl­
den ...”
Modern började riva den vita sängkuben och breda ut
kuddar och bolstrar över alla stolarna. Den kallnande
järnspisen spred en torr lukt. Köket blev vidrigt.
Han rev sönder brevet mycket noggrant och stoppade
styckena innerst på gallret, där det låg några kol kvar.
Eskil talade ännu om hästar. Det närmade sig natt på
den första flyttningsdagens kväll.
Då han vaknade på morgonen, såg han åter statarnas
flyttlass, som gungade fram på landsvägen likt gråa
vågor.








TURE OCH MIKAEL


XXIV.

Våren kom. Mikael hade nyss fyllt tio år. Hans barn­
dom var full av drömmar.
Dessa drömmar skiftade. Det var dagarnas bultande,
framgångsrika drömmar, röda och nästan mogna, som
saftiga frukter. Det var nätternas drömmar, fulla av
förödmjukelse och skräck, av misslyckandets fasa.
Ibland var striden kroppslig. Han slog motståndaren
till marken i en blodig strid. Han gick från valplatsen
under rop och ett öronbedövande jubel.
Efter drömmen skälvde han i hela kroppen och andades
flämtande. Han nöjde sig med äran. Då man väntade att
han också skulle trampa på sin motståndare, som på en
mask som vred sig, avstod han ädelmodigt från detta.
Därigenom tyckte han sig öka denna barnsliga, litet fam­
lande njutning. Godheten tycktes honom som en vällust­
frossa, tillfredsställande en ny, ökad lust.
Mikael lärde sig fort nog förstå, att det var de starka,
som var de gynnade. På de starka slösade man än större
fördelar. På de vackra kastade man än mera behag. Från
de svaga och fula tog man endast.
Det första han gjort bekantskap med hade varit statar­
barnens kollektiv på betäckningsplatsen. De starkare be­
undrades. De svagare höll ihop. De beundrades icke, men

man fruktade dem, därför att de var många. Tillsammans
kunde de lägga sig över en stark och kväva honom.
Detta utredde han aldrig i sin hjärna, icke då. Men
hans instinkter lärde honom det föraktliga som var att
vinna i de svagas riskfria strid. De starkas och svagas
inbördes kamp om makten och skönheten låg till grund
för barnens minsta och obetydligaste lekar.
Det andra Mikael instinktivt tyckte sig känna man
hatade var släkten. De rika älskade släkten, vårdade den
som ett slocknande ljus, ömt och vakande. Statarna
hatade den. Statarna hatade sitt eget blod. Han lärde sig
förstå att man hellre unnade en utomstående en fördel,
än man unnade en släkting den. Alla han kände talade
illa om släkten. Han tyckte bättre om andras mödrar än
sin egen. För fadern däremot kände han en obestämbar
respekt och beundran, som knöt sig vid hela faderns släkt
genom farmodern i Himmelstorp. Han dolde känslan av
rädsla att den var synd.
Skolan var samma förminskade värld. Skolan var fylld
av samma slags kamp – endast de starka hade full rätt
till beundran. De vackra flickorna behärskade dock även
styrkan. Det fanns något slags hög, eggande luft över
denna tanke, som bildade livets grund.

*

Det var ännu kallt om nätterna, på dagarna var det
dagsmeja och tö – mars med den melankoliska, suckande
vinden. En hemlös gul måne drev över himlen om natten.
Snön försvann. Rävskrikens sorgsna sånger skar genom
bygden om kvällarna.

Djuren hade sin vår. Barnens nerver hade sina kritiska
tider. Marken blev mjuk och lämnade märken. Mikaels
drömmar stegrades vid denna tid.
Han fick fara bort till morfaderns och stanna där i två
dagar. Morfadern satt nu ute vid väggen i solskenet och
flätade korgar. Mikael betraktade hans bruna skägg, som
låg likt en krans av visset gräs kring hans haka, och han
sög in den sötaktiga lukten från de förtvinade benen. Vid
måltiderna kom mormodern ut till väggen med mat åt
dem bägge. Han ville nödvändigt äta där morfadern åt.
Sedan bar hon åter in de urätna skålarna och de betor
av bröd, som de lämnat. Om natten läste morfadern sig
till sömns med böner och psalmer. Mikael låg länge och
lyssnade till läsandets dova åska, som kom husets väggar
att vibrera som ett jättestort instrument.
Likväl stegrades hans haft av denna upplevelse. När
han kom igen, började han i skolan en intensiv kamp.
Han segrade i ett flertal ämnen. Han erövrade lärarinnans
oförstörbara kärlek.
”Erfarenheten visar ...” började hon alla stycken. Så
fort lärarinnan kände sig det minsta osäker, började hon
genast med ”erfarenheten visar att ...” Och så följde
hennes små, intetsägande rön.
Mikael kom genom henne att misstro all erfarenhet.
Om erfarenheten förde fram till resultat sådana som
lärarinnans, då blev livet utan betydelse. Men lärarinnan
och föräldrarna bekrigade barnen med erfarenhet. De
tovade till dem med kompakt erfarenhet som med ett
slagträ. När barnen själva – så tidigt som möjligt –
började vilja skaffa sig egna erfarenheter, satte både
lärarinnan och föräldrarna sig däremot. De lärdes att

ålder och erfarenhet var samma sak. Erfarenheten blev
detsamma som något oundgängligt trist, som kom, an­
tingen man ville det eller inte, då man en gång blev
gammal.
Nu gjorde hon ett undantag. Den urtorkade lärarinnan
kom att betrakta honom med nya, förälskade ungmöögon.
Han visste inte varför. Hon, som hatade och älskade med
samma gnälliga, pinande röst och för vilken strängheten
tycktes förorsaka det största, egna lidandet, lät Mikael
slippa ifrån sådant, som han inte kunde. Han förvand­
lades till ett slags bysnille. I stället för honom valde
lärarinnan ut andra, som hon pinade med sitt envisa, ut­
torkande hat. Mot Ture i Dundret organiserade hon från
och med nu hela skolans lagligt skyddade förföljelse.
För Mikael var detta till en början nytt. Mellan honom
och lärarinnan gick en hemlig telegrafi. Hon visste genast
när han kunde en sak och när han inte kunde den. Hon
understödde honom med miner, gester, råd, förklaringar,
med förlåtande ögon.
Han belönade henne illa. Han lurade henne att ge
honom frågor, som han inte kunde svara på. När det
upptäcktes att han inte kunde, blev hon allvarligt ledsen.
Hennes grå, urvattnade ögon uttryckte intensiv sorg. –
Varför narrade du mig då? tycktes hon fråga. Han
började bli likgiltig, sedan drog han sig undan henne.
Han använde lärarinnan bara när han oundgängligen be­
hövde det.
En egendomlig, svårförklarlig bild uppfyllde honom
länge med undran och stolthet. Det var första gången
han upptäckte den ofantliga vidden av lärarinnans värn­
löshet. Ture i Dundret hade fått sitta inne en hel middags­

rast till straff. Dörren var låst med dubbla slag. Utanför
lekte barnen i solen.
Den lilla, sneda Ture satt alldeles ensam i skolsalens
väldiga hav. Han läste inte. Han satt och ritade planer
till nya maskiner som han skulle bygga uppe i Dunder­
bäcken så snart han kom hem.
Mikael kröp upp och in genom det öppna fönstret till
honom. Han hängde redan med halva kroppen i salen,
då lärarinnan kom. Barnen utanför darrade av rädsla.
– Mikael, sade hon nästan jämrande. Följ med nu!
Hon bar rottingen med sig som en piska utan snärt.
Hon öppnade darrande dörren till rummet, där hon
bodde. Hon ställde två stolar bredvid varandra. Hon
talade hela tiden klagande:
– Varför gjorde du det, varför gjorde du det?
Visste du inte att du inte fick göra det?
Han fick knäppa ned byxorna och lägga sig upp på
de stoppade sitsarna, som hade röda kullar av mjuk
plysch. Tyget gav efter för hans nakna kropp. Han kände
oro och likgiltighet om vartannat.
– Det väntade jag inte av dig, fortsatte lärarinnan
klagande, medan han sträckte ut sig på stolarna. Nu var
han inte rädd längre. Han var rasande. Han låg och
kände kylan i rummet stryka över de blottade delarna.
Han såg sig inte ens om.
Lärarinnan återtog:
– Dig var den sista jag väntade det av... Jag är
ledsen att behöva slå dig ... Vem som helst annan skulle
jag redan ha slagit, men jag hade tänkt slippa få slå ...
Han började redan att vänta. Skulle inte rottingen
snart hoppa på ryggen? Varför dröjde hon så länge?

Och varför fortsatte hon hela tiden att tala med så jäm­
rande och ursäktande röst?
– Kan du inte lova mig att vara snäll ändå ...
Rösten lät nu bedjande. Han svarade henne inte. Han
hörde prasslet av hennes kläder, han förnam till och med
ställningen av hennes kropp, där hon stod bakom honom,
utan att se henne. Hans hud måtte ha uppfattat det med
porernas ögon. Hans nerver registrerade hennes osäker­
het. Han brydde sig inte ens om att se på henne. Men
han hade en känsla av att hon då genast skulle ha
slagit till.
– Jag vill inte slå dig, Mikael, sade hon slutligen.
Jag kan det inte.
I detsamma kände han de halvkalla, torra fingrarna,
som strök honom över den blottade ryggen. Han reste sig
hastigt upp. Lärarinnan stod allvarlig och litet blek med
den sänkta rottingen i handen.
– Gå efter vatten åt mig genast, sade hon med ett
försök till stränghet. Du får det till straff. Gå!
– Nu fick du väl mycket smörj? frågade barnen på
gården, då han kom ut.
Han kände att han blygdes för de andra.
– Var slog hon? frågade ett par pojkar och ville se
på honom där bak.
– Vart det blod?
– Ville du inte skrika?
Då började han gå bort mot den avlägsna källan med
lärarinnans skramlande hink. Rasten var slut. Ring­
klockan ljöd med gäll klang.
– Hon slog inte, den apan! sade han fullkomligt
öppet.

Han låg länge böjd över källan och såg ned i det
järnkalla vattnet. Efter många misslyckanden fick han
upp de två brunröda grodorna med blank hud och
spärrade ben, som sam omkring där nere. Han vände
sakta tillbaka med dem i den halvfyllda hinken. Lära­
rinnans dörr var fortfarande öppen. Han ställde hinken
med grodorna på sin plats vid spisen och gick in i
skolan och satte sig.
Då rasten kom, blev han åter inkallad. Lärarinnan
kunde inte tala längre. Hon satt på en av stolarna, där
han en timme tidigare legat med sin blottade kropp, och
han såg att hon grät. Han gick ifrån henne medan hon
satt med huvudet stött i sina bägge, skälvande händer.
Han förstod ingenting. Men efter den gången föraktade
han henne. Han kände blygsel för de andra barnen, så
fort lärarinnan kom på tal. Men han försökte likväl hålla
sig främst i ett par av ämnena i skolan, utan att ta emot
hjälp av henne.
När han kommit hem från morfadern hade han börjat
rita gubbar med höga hattar och styva rockslag –
baronen och fadern. Han ritade träd och djur. Han
fyllde alla papper han kom över med teckningar. Han
låg först i skolan, där hans otympliga bilder fästes upp
med nålar på väggarna till examen, då han fick mycket
beröm för dem. Alla såg på honom. På gården vann han
segrar, som fördes på tal lång väg. Han solade sig i
avund.
– Du kan så mycket du, sade de stackars statarna och
ruskade på sina bekymrade kråkhuvuden. Den som hade
kunnat med sådant ...
– Du blir nog berömd en vacker dag ...

Lappsa sade:
– Den ena så, den andra så – det är livets mångfald
vi lever för. Och Lappsa nämnde åter Ture i Dundret,
som han var ensam om att lägga ett gott ord för.
Mikael vann. De andra barnen stretade emot i det
längsta. De reste sitt kollektiv mot honom, så snart han
fick ett tillfälligt övertag.
– Men kan du rita en hund också? frågade Karl
Göranson tvivlande.
Han ritade hunden och segrade med sin hund. Det blev
två hundar. Han slängde åt Karl Göranson paret hundar
i stället för en! Han segrade lätt med sina två hundar ...
Han vande sig vid att de andra i skolan var sämre,
och att han inte behövde anstränga sig, om han inte ville
det. Endast då Ture i Dundret misslyckades fylldes han
av en obetvinglig, hemlighetsfull skräck.

*

Det fanns tider, då Mikael hade en ständigt åter­
kommande åtrå efter att bli mördad. Han ville bli
mördad mittunder en ovansklig berömmelse, efter en stor
seger han vunnit, just då man skulle sakna honom mest,
när han var mest fruktad och älskad. Genidrömmarnas
tid genomskars av de vardagliga händelsernas enkla
kurvor. De förde honom uppåt och neråt i tvivel och tro.
Han flydde från statarlängorna ut på landsvägen sent
om kvällarna. Det var ännu mörka nätter. Han började
springa av alla krafter. Han drömde att han sprang
lyftad upp från vägen i en fri rymd. Han brydde sig

inte på långa tider om några detaljer i detta önskeliv,
han fantiserade fritt, befriad från jorden.
Tid efter annan frossade han i sin barndoms första
förälskelser, i Karl den tolfte, i de första Spaxarna, i
de stora krigen. Sedan upplevde han samma sak hos de
stora genierna. En del av dem hade blivit vansinniga,
därför att de varit för starka, så att deras hjärnor
sprängts av kraft. Han gick helt upp i deras öden, identi­
fierade dem med sig själv. Han var oberoende av verk­
ligheten, så länge han var ensam.
Då han återvände satt Eskil med den lilla kreosot­
flaskan och penslade en tand. Brodern harklade sig som
om han haft kycklingar i halsen. Han grinade med sina
snusbruna tänder mot lampskenet och gick med kreosot­
flaskan tillbaka till muren. Mikael fylldes av avsky för
honom.
Fadern satt vid bordet, läsande i ortstidningen om ett
mord. Han skildrade med långa uppehåll för modern,
som förskrämd och nyfiken kommenterade mordet.
Fadern läste sakta och strök hela tiden det tryckta tid­
ningspapperet med handen. Det syntes han var gripen.
Föräldrarna utbytte slutligen några tankar om händelsen.
De trodde blint på allt som var tryckt. De hoppade över
svårbegripliga ord. De tog ut det som de kunde fatta.
Egentligen var alla dessa mord småaktiga och dumma.
De inträffade alltid långt bort, man visste ingenting om
trakterna, där de skedde. De blev alltid dunkla och obe­
stämda. De inträffade nästan alltid om natten, och
mörkret kring dem gjorde dem ännu obegripligare. Vår­
nätterna var fulla av sådan mordskräck, som gjorde
kvinnorna på gården blekkindade av fasa.

Mikael kände sin mordväntan utomordentligt intensivt,
så fort han vek om en vägg eller gick genom en dörr i
mörker. Den vemodiga marsvinden tycktes innehålla säll­
samma önskningar. Han kände hur han greps om halsen
bakifrån, mördarens grepp kom alltid falskt ur ett bak­
håll. En tid uppgick han intensivt i knivdödar. Kniven
skar, lätt frasande, in i hans sida. Blod sprutade. Han
föll för fegheten – i öppen strid skulle han aldrig ha
fallit! Och dock var han djupast tillfredsställd med att
bli mördad just så.
Mordets särskilda glans berodde helt enkelt på vem det
var som blev mördad. I tidningen var det mestadels obe­
tydliga människor, gamla gubbar med några kronor
gömda i sängen, personer som icke på något sätt var
kända, som inte direkt saknades av någon, på sin höjd
av några få. Man skrev mer om mördaren än om den
mördade. Så litet hade den döde i verkligheten betytt!
Han förstod inte, att de ej sörjt för ett större tomrum
efter sig, då de i alla fall en mörk natt kunde bli
mördade och komma i tidningen ... Han umgicks med
ett liv av ständig högspänning. De mördade hade endast
låtit sina dagar gå ... Det hade inte varit någon mening
med deras liv.
Världen kom i uppror över att Mikael mördats. Han
frös invärtes i ett slags rysningar, som hade att göra med
den glädje han kände, då han oförvållandes skulle få ta
ut även denna sista vinst av liv. Alla skulle efteråt tala
och skriva mycket om hans ofantliga betydelse, de skulle
sörja honom. Han vaknade i frosskakningar av intensiv
njutning. Det var den finaste blomman av hans mord­

väntan, av hans fantasier om döden, av hans skräck
för den.
Då han åter var fullt vaken kände han likväl glädje
över att han levde. Halvt omedvetet stod dessa fantasier
och strider om Maud.
Halvblundande såg han Maud komma emot sig på
sluttningen vid det nedfallna, blommande Bisters torp.
Han mottog hennes avhängighet och beundran på den
plats, där fädernas stuga en gång stått. Och inför henne,
mot bakgrunden av den pärlgrå mossan, svor han att
lägga världen för sina fötter.
Maud log vid hans sida. Han låg alltid skälvande efter
dessa drömmar, som tagit all hans kraft.

*

En viss dröm återvände från det han var mycket liten
till dess han i det närmaste var en vuxen man. Han
kunde aldrig i vaket tillstånd fullt riktigt återta bilderna
i denna dröm. Det föreföll honom som om det material
drömmen rörde sig med icke skulle återfinnas i den
värld, där han levde om dagen. Hur han än sökte, kunde
han aldrig finna några föremål, som fullt liknade dem,
med vilka han rörde sig i sin dröm.
Han föreställde sig alltid bristfälligt, då han försökte
återkalla den nattliga kampen, att han blivit satt till att
räkna en ofantlig hög av små, nästan formlösa strån,
som växlade i storhet och icke som stickorna var fasta
och hårda. De svällde under hans händer. Ena stunden
var de som barren i en myrstack, men strax efteråt för­

vandlades de till mjuka, skallösa ägg. De blåstes upp
eller svällde till mjuka, avlånga klumpar av en sällsam,
opålitlig massa. Han tyckte plötsligt, att ett enda av före­
målen uppvägde alla. Räkningen försvårades på ett
ohyggligt sätt av detta.
Då han började, föreföll honom uppgiften först mycket
lätt. Han såg högen av föremål framför sig – en volm
eller en stack. Han lade sig ned på marken, han var all­
deles lugn, han började räkna. Men allteftersom räk­
ningen fortskred, överfölls han av osäkerheten, tills han
slutligen låg där på marken, darrande av skräck. Nya
föremål tillstötte oavbrutet. De avlägsnade tycktes icke
minska det ursprungliga antalet. I stället föreföll det
som stacken ökats. Han räknade förtvivlat, svetten bröt
fram, fasan stegrades, men hela tiden måste han nog­
grant ta varje föremål för sig och räkna bort det från
massan. Han greps av ångest för att han inte skulle hinna
med allt. Han vred sig redan i feber. Likväl hann han
ingenting. Föremålen ökades till ett omätligt antal. De
hotade att begrava honom. Han fortsatte ända till dess
hela hans kropp skakade liksom den risslats på ett såll.
Då vaknade han slutligen, och han behövde en lång stund
för att övertyga sig om, att han inte längre hade de
oräkneliga, begravande föremålen kring sitt bröst och
sina lemmar.
Någon gång hade han i förtvivlan sprungit upp ur
sängen. Han vaknade vid att han stod och flyttade kaffe­
kopparna av och an på köksbordet. Föräldrarna vaknade.
Modern såg på honom med nattduvna, främmande ögon,
som om också hon legat i ett främmande rum. Han
fördes sakta tillbaka till statarköket. Då behöll han ännu

minnet av andra platser kvar i sin förnimmelse. Han var
urståndsatt att beskriva sina drömmar.
Som äldre försökte han tänka sig in i stackdrömmen.
De formlösa föremålen utan tal återkom ännu vid senare
år. Då tyckte han att hemligheten med de oräkneliga
föremålen var den, att antalet icke var något värde.
Endast om han lyckades bemästra hela antalet, som
sammanföll med det absoluta, kunde han själv hävda sig,
frigöra sig från skräcken. Drömmens fasa skulle då upp­
höra av sig själv.
Denna oändlighetsdröm kunde icke tolkas på vanligt
språk, bara på sitt eget – den måste drömmas.

*

Det var detta drömliv som blev en stor del av Mikaels
barndom. Gårdens vardag med de hjälplösa statarna, de
stora fälten med dess senmodiga rytm, lemmarnas tyngd,
som följde jordens alla buktningar, dem bekämpade han
genom en envis kamp i alla sina drömmar. Skenbart
lyckades han bli fri. Han hängav sig åt fantastiska härj­
ningar i detta land han så fullständigt behärskade –
drömmens. Han levde somrar och vintrar, med jular,
påskar, pingstar och midsomrar i denna värld. Han sov
i den om natten och steg om morgonen upp ur den, men
den följde honom även på dagarna troget som hans egen
skugga. Dessa drömmar var ofta obestämda och vaga,
de liknade ibland sura vedstycken som ständigt rykte,
ibland slog de ut i hetblossande rosor, som tycktes över­
glänsa allt. Det var en verkligare värld än gårdens. Han
trodde tidtals endast på den. Det fanns en dold drivfjäder

någonstans inom honom, och han kunde aldrig riktigt
lära sig att reglera dess spänning. Längtan drog honom
med sig ut i ett stort brus, där allt var hans och grän­
serna upplöstes. Först ensam med sig själv kunde han
uppleva sin största styrka. Då upphörde rummet, och
han kände besittningens ensamma glädje, som icke hade
några mått.
Det fanns dagar, då Mikael helt sammanblandade sitt
dagliv med sina drömmar. Han handlade då i ett slags
mellantillstånd av dem bägge. Verkligheten ansträngde
sig stundom att ändra hans misstag. Ibland tycktes den
inte förmå att göra något mot det, som var hans nätters
och drömmars intensivare liv, hans frigångarvandring
utan fästen, hans frigivna, innersta jag.
Det var ännu i början av mars, vinden kom kluckande
med kvarglömd köld utifrån de bitvis snötäckta åkrarna.
Ån låg täckt av lös, gråaktig is, i vilken solen försökte
göra hålor. Barnen samlades vid de kala alarna och sökte
tillfällen till nya lekar. Karl Göranson skrek:
– Vem vågar springa över ån här, där isen ser ut på
det sättet?
– Vem vill bada? Vem vågar springa över isen?
Frågorna återskallade mellan de kala alarna. Alla såg
på den sköra isen. I mitten höll en liten ränna på att
gå upp.
– Jag vågar, skrek ett par på en gång.
– Men här då?
– Där vill jag inte, där går det ju öppet. Ser du inte
att det går öppet där, man kan väl inte springa på is
som inte finns!

Barnen diskuterade, Karl Göranson satte själv över på
det lättaste stället.
– Nu är det där borta – vem springer över på värsta
stället?
Mikael betraktade den porösa isen och sprang. Isen
sjönk litet. Vattnet sprutade upp ur två fina hål.
– Det var väl ingenting ... Vattnet sprutade och
sjönk tillbaka i den grå isen.
De nya Götlunds hade en pojke, som också hette Karl.
Han stack försiktigt ut en stång på den sköra isen.
Stycket sviktade och tog sig loss. Så uppstod en vak,
under vilken åns gråbruna vatten blickade upp på
barnen. Det liknade döden.
Mikael kände först stolthet, sedan en eggande hunger
efter större vågstycken. Han greps av en obetvinglig lust
att göra något, som ingen annan skulle våga göra efter.
– Slå sönder mer där, jag vill bada.
– Det vågar du inte, sade de andra barnen skadeglatt.
– Vågar jag inte?
– Det vågar du inte! skrek alla barnen, nu hesa av
förtjusning. De slog sönder mer av isen i ån.
Han fick ett anfall av den obeskrivliga lusten att göra
som han ville, att upphäva förnuftet, att kasta sin kropp
ifrån sig och känna sig helt fri. Blodet sprängde i hans
ådror. Han började hastigt dra av sig blusen. Bredvid
honom låg en liten klätt av grådaskig snö.
– Nu törs han inte, titta hur han fryser!
Mikael kände huden bli knottrig på armarna och på
bröstet. Han klädde av sig helt sakta och lade kläderna

ordentligt i en hög. Alarna skymde bort statarlängorna.
Hans kropp verkade gulaktig mot den mörkfärgade snön.
– Har du hår redan? frågade Karl Göranson litet
betänksammare.
– Håll spaken i beredskap, ifall jag simmar under
isen, så ni kan slå hål!
Någon sträckte fram spaken. Han steg försiktigt ut på
iskanten. Den brast häftigt. Han störtade sig samtidigt i.
En av de små började skrika. Karl Götlund försökte
skynda till hjälp. På en vink av de andra vände han för­
läget och blev stående. Mikael tappade medvetandet ett
litet slag. Sedan kom han upp till ytan igen. Han såg
dimmigt hur stranden avtecknade sig i blå kyla.
– Nu fick han! hördes från stranden.
Han siktade på några risiga alar och började häftigt
kravla sig inåt land. De andra betraktade honom med
likgiltiga och dumma blickar. De stod så trygga där uppe.
Sekunderna i vattnet var som timmar på land, han vär­
derade tiden på ett annat sätt än de gjorde. Varje sekund
kostade honom en oerhörd ansträngning. Men de andra
märkte knappast tiden. Betänksamt saktade han farten.
Då han var nästan framme, fick han tillbaka miss­
tanken, att han varit i för kort tid. Han hade låtit bedra
sig av kölden i vattnet. De andra verkade ännu icke
övertygade. Barnen gav inte något uttryck för beundran.
De förhöll sig kalla och avvaktande, som om han skulle
göra något mer.
Han doppade åter huvudet under det isande vattnet
och försökte med all kraft hålla sig kvar där nere så
länge som möjligt. Han fann en stock på bottnen och

klamrade sig fast vid den. Under dessa sekunder upplevde
han en intensiv glädje. Nu skulle de få tro att han
drunknat. Han drog benen åt sig, så att ingenting av
hans kropp skulle skymta ovanför åns yta. Han väntade
ännu litet. Slutligen höjde sig hans kropp av sig själv.
Han sprang upp på stranden och försökte klä sig. Då
föll han ihop med halva kroppen i snön. Ett stycke ifrån
honom stod barnen överraskade och tysta. Några blev
förlamade av rädsla. Karl Göranson miste sin säkerhet
och sprang hem.
Mikael visste ingenting om detta. I hans medvetande
fanns en svart glugg, vid vars kanter det endast plaskade
av isande vatten ...
De veckor han låg i sjukdomen kände han sig som en
hjälte. Hans tankar sysselsatte sig med vad de andra
barnen skulle säga, då han mötte dem ute. Ibland kom
farmodern i Himmelstorp in i hans drömmar. Och han
kände det då som han hade främmande, som han mot­
tagit en fin gäst. Modern gick motvilligt fram till sängen
med maten. Fadern satt allvarlig vid hans sida några
gånger och var tyst. Föräldrarna tycktes betrakta honom
med ansträngd likgiltighet nu, då han visat sig vara en
hjälte. En dag hörde han viskningar, modern talade med
en främmande. Då hörde han att han hållit på att dö,
eller kanske just nu höll på att dö. – Sedan yrade
han åter.
Det var redan maj. Marken började grönska. Han
linkade upp och gick ut på backen. Solen sken på väggen
och stockgetingarna hade börjat kila ut och in genom
sina krokiga hålor i timret.

Viktor kom gående, såg likgiltigt bort över backarna
och visslade med tjocka, såriga läppar. När han kom
mittför, stannade han.
– Du gick ju och drullade i ån, tålde du det inte?
frågade han hånfullt och vek av mot betäckningsplatsen.
På avstånd stod statarbarnen samlade i grupper. De
hade funnit något, som de tittade på. De såg honom inte
genast. Då han kom närmare sysslade de fortfarande med
sitt. Det föreföll som om han inte ens hade saknats.







XXV.

Innan barnen lärde sig att älska människor, lärde de
sig att älska ting. Ture i Dundret älskade metaller.
Mikael älskade böcker, som han tidigare älskat leran
och den torra, varma sanden. Han upplevde dem hetare
än han sedermera upplevde någon människa.
Statarhemmen hade inga böcker. Med skolan kom läx­
böckerna – när barnen var små, utgjorde de statarkökens
enda litteratur. Böckernas yttre betydde för barnen minst
lika mycket som dess innehåll. Böckerna hade ansikten.
De tilltalade och stötte ifrån sig genom sin arkitektur.
Då Eskil slutat skolan, förstörde han alla sina skol­
böcker. Han genomborrade dem en dag med en högaffel,
då solen sken. Den sista, en långkatekes, använde Bern­
hard och han som skottavla, när Bernhard hade skaffat
sig sin första bössa. Den smala, spräckliga boken genom­
borrades av tolvans varghagel och blev som ett såll. Den
fick ligga kvar i en buske bakom smedjan, strax intill
sluttningen vid den stora eken. Barnen kastade sitt vatten
genom hålen med alla dess sönderskjutna förbud.
En bland skolböckerna var naturläran. På pärmen
hade den en hund. Det var en hund utan könsorgan.
Tanklösa läroboksförfattare! Det första pojkarna gjorde
var att ge den smäckra stövaren denna prydnad. De upp­
reste sig ögonblickligen mot den vackra hundens bristande

manbarhet, de opponerade mot den överdrivna moralen,
de korrigerade omslagstecknarens bristande sinne för
naturlighet. Men de överdrev. De gjorde organet klum­
pigt, jättestort. De måste utplåna det med en kniv och
förleda uppmärksamheten från stället genom att ripa i
det med en griffel. Den glansiga pappärmen var för
evigt förstörd. Den evnuckiska hunden blev till slut
nästan ingen hund. Det gick hål i den lumpiga pärmen
på naturläran, och föräldrarna bannade.
När den skäckiga läseboken kom, var den en upp­
levelse. Den omspände så gott som allting på sina fyra­
hundra sidor. På de första sidorna stod det om asarna i
gudasagan, på den sista om det nya tyska kejsardömet,
grundat av Bismarck. Mellan dessa sidor upptog den
provbitar på allt mellan himmel och jord – dikter, krig,
kungar, genier, maskiner och runstenar.
Ture i Dundret läste om allt mekaniskt. Han låg med
febern i blodet bakom några enbuskar i storskogen och
läste om Kristoffer Polhem. Nästan alla hjältar, kungarna
frånsett, var från början fattiga. Det gick mestadels bra
för dem. Deras geni övervann alla svårigheter. Ture
fick nytt hopp. Han lät sig vaggas bort på de stora upp­
finnarnas hjältesagor som på hav av soldis. Det gjorde
honom ingenting att han i skolan möttes av motgångar
och hån. Polhems upptäckt kom helt enkelt av en slump
– så upptäcktes genierna.
Mikaels hjälte fanns på nästa sida. ”Få svenskar hava
vunnit ett så ryktbart namn som konung Karl XII ...”
började stycket. Han kunde det utantill och läste det,
medan tårarna sprack fram i ögonvrårna.

Läseboken lärde barnen att genierna behärskade alla
svårigheter. De kunde icke misslyckas. Den lärde dem att
genierna för att lyckas måste tro på Gud. När de gjort
något genialt, överlämnade de alltid till Gud äran. De
dog ofta fattiga och föraktade. När några år gått, var
deras namn ensamma kvar av den tid, i vilken de levat.
Hur upplevde inte Mikael den skäckiga läseboken, med
dess dofter, med bilderna, med alla de dunkla ställena i
texten: Muspelhems och Nifelhems frätande luft, som
luktade lut. Ginnungagaps svalg förvandlades till ån, som
han nu fruktade. Han våndades länge för Loke i sina
drömmar. Och han lärde sig aldrig förstå att Sigyn be­
hövde gå så långt bort för att tömma skålen med ettret,
att Lokes mun under den tiden behövde fyllas av det.
Bilden var mycket utförlig. Han experimenterade en dag
ut scenen tillsammans med Kalle Göranson, som fick
föreställa Sigyn. Vattnet rann ur en ansjovisburk, upp­
hängd i ett träd. Han instruerade Sigyn noga. Det gick
bra. Han sörjde länge över den dumme Loke.
De dunkla ställenas tjusning! Det var dem barnen
mindes längst. Handduken, med vilken Barbro sänkte
Gustav Vasa från Ornässtugans loft, var en sådan gåta.
Barnen måste alltid tänka sig ett lakan i stället för den.
En handduk förslog aldrig för deras föreställning om
loftets höjd över marken. Dofterna av linnet strömmade
ut från den tryckta sidan, då de läste. Kungarnas guld­
stickade tröjor på bilderna i boken doftade på sitt eget
vis, med en torr, främmande lukt av instängt, av klädes­
kista. Kristian Tyranns hatt luktade av skrumpna eklöv.
Hans förkrympta händer fyllde alltid Mikael med väm­
jelse. Arvid Horn hade ett horn också på kragen –

barnen upphörde inte att fundera över det. Slaget vid
Svolder övergick allt annat i intensitet. Det hade ingen
bild. Men sidorna, som handlade om det, gav likväl
Mikaels föreställning om de stora skeppens tvekamp en
oerhörd skärpa.
I den fattiga verkligheten omplanterades drömmarnas
skimrande värld. Där blev hjältarna trådslitna och grå,
men likväl fanns det något kvar hos dem av de drag,
som konstituera hjältar.
En dag sprang Mikael till handelsboden med en nota i
fickan. Modern hade skrivit snett över papperet. I handels­
boden sträckte han på sig och ljög.
– Så skulle jag ha ett halvt kilo bergkrut, sade han
och låtsades att det stod nederst på notan.
Handelsmannen tänkte inte särskilt på saken. Han gick
efter den fyrkantiga kardusen. Mikael återvände hem med
krutet.
Ture och han samlades till rådslag i skogen. Han njöt
av att se hur han steg i Tures aktning. De satt i mossan
med den blå krutkardusen mellan sig och funderade.
– Jag ska göra en kanon att börja med, sade Ture,
löste frågan och fick förslaget godkänt. Mikael sov oroligt
på natten med krutet dolt på vinden.
Morgonen därpå, medan modern mjölkade, malde han
det i kaffekvarnen. Det grova krutet liknade svart vicker.
Några korn var stora som ärter. Med kaffekvarnen mellan
de darrande knäna malde han skruv efter skruv, tills allt­
sammans var som fint, mörkt pulver. Först långt efteråt
förstod han helt risken. Han omgavs en hel eftermiddag
av äventyrets heta vind.

På kvällen träffades de vid den stora granen ovanför
Bisterstorp. Ture bar på ett genomborrat vedträ. I ena
sidan av det hade han borrat ett litet hål. Ingen av dem
hade sett en kanon förr. Det var den första kanonen.
– Håller den?
– Vi surrar.
– Hur gör man sen?
Ture tog upp ståltråd ur fickan och en tång. Han
surrade det oformliga trästycket.
– Stå inte för nära bara, sade han och stötte ned
krutet med en käpp. De slog in en förladdning av torrt
löv. Sedan fyllde de på fängkrutet. Stunden hade en oer­
hörd vikt. De tände på en näverflisa, lade den till fäng­
krutet och sprang sedan undan ett stycke.
Vedträet gick i luften, trots surrningen, och spreds i
millioner flisor runtom under träden. Smällen åter­
skallade i den tomma skogen. Skogen uppfylldes av
äventyrets spänning. De gamla krigens fräna vind strök
över deras pannor. Den fyllde dem med lycka.
– Fick du inget? frågade Mikael då de gick. Han tog
ut en liten flisa ur örat, som var som en röd fjäder.
Ture teg.
– Jag hade kunnat få värre ... Det här var ingenting.
De hade gått en lång stund, då Ture hejdade sig och
ställde sig litet avsides. Han kavlade upp byxbenet. Hans
släta pojkvad blev synlig under byxan. Han drog ut en
lång flisa ur vaden, stor som en penna, vilken satt
stucken rätt in i ett öppet sår. Mittemot var ett hål i
byxan som efter en reva.

– Jag tyckte det var något, sade han likgiltigt och
lät stickan ligga kvar i mossan, då han gick.
Benet svullnade och blev tjockt. Mikael grämde sig
över att han röjt den obetydliga flisan. Ture borde ha
fått syn på den först ... Hälften av krutet var bortskjutet.
Det var likväl något av äventyrets fräna vind, som susade
i skogen.







XXVI.

Denna sommar levde vallmon upp igen på de stora
fälten. Ingen visste hur det gått till, men då vallmon
började fröa fick Lappsa skulden. Lappsa teg. Förhållan­
det var följande:
Liksom blåklinten och gullkragen, som en gång in­
kommit i landet med förlista skeppslaster, dem strand­
byggarna rånat, hade åkervallmon straffat sig kvar med
sin skönhet. Den hade kastat in Orientens prunkande
färger i de grå gärdenas enkla matnyttighet. I det vida,
gula vetet flöt den in med sina vågor av mönja och
scharlakan. Under de femhundraåriga ekarnas kronor
regnade den sitt röda regn. Den gycklade med lerans
svårmod. Åkervallmon blev baronens fiende, barnens vän.
Baronen rasade. År från år hade vallmon spritts, från
åker till åker. Dess fina frön fanns i allt utsäde. Aldrig
hade gårdens fält lyst vackrare, aldrig hade en blomma
betraktats som ett större ogräs. Van vid bördigare jord,
tog åkervallmons rötter ut musten för säden. Skörden
blev sämre av den. Till slut var baronens tålamod slut.
En sommar började kriget mot dessa åkrarnas glöd.
I mängder sattes hjonen i sädesåkrarna, där de gick i
breda gator och röck upp de ännu blommande stånden.
Vallmon hindrades det året från att sätta frö. Nästan
alla diken låg fulla av vissnande, röd vallmo.

Det blev likväl fält kvar, dit utrotningskriget inte
räckte. Säden från dem tröskades särskilt. Väldiga mäng­
der av åkervallmons frö samlades bland annat ogräsfrö
i säckar.
Men någon tid senare fanns fröet åter bland säden.
Ingen visste hur det gått till. Sommaren efter brann åker­
vallmons eld – en blandning av mönja från det stran­
dade skeppet och scharlakan från Orientens jord – åter
i fälten. Den kunde inte utrotas mer. Den återuppstod
frampå högsommaren. Den skrattade sitt röda skratt bland
lerans svårmod. Barnen upplevde dess glädje.
Lappsa fick skulden, men Lappsa teg.
– Är de inte vackra ... Vem vet var blommor kommer
ifrån ... Vad var det nu jag skulle tala om ... slingrade
sig Lappsa.
Hemligheten blev aldrig förklarad.
Hösten kom vacker. Gården fick klara kvällar och
nätter, då man stod utanför statarlängorna och lyssnade.
Allt blev höstligt. Tomma vagnar skramlade på avlägsna
vägar. Marken var lätt frusen.
Mikael vacklade mellan inbundenhet och lössläppthet
– ett barns ryckiga själsliv, växtkrampens tvära pend­
lingar. Han fann hemmet gråare och tristare än någonsin
förr. I skolan följde han Maud med den barnsliga för­
älskelsens alla förstuckna medel. Det gick tider, då han
satte allting i samband med henne, han levde hennes liv.
Han försökte skriva. Han började fästa sig vid ordens
valörer. Han gjorde allting för Mauds skull.
Modern bäddade en lördagskväll, efter det att hon
legat flera dagar vid ån och tvättat, och hon ömsade örn­
gott på allas kuddar. Eskil fick ett nytvättat örngott med

av en bordskniv veckade band. Mikael fick ett. Han kom
att tänka på hur det örngott var, där Maud om nätterna
låg med sitt huvud ... Det måste vara vitare än alla
andra. Från ordet gled hans tankar över på ordets be­
tydelse – han började dikta in en ny mening i det. Örn­
gott blev för honom någonting helt annat än man van­
ligen menade med det. Han ville ha allt vackrare. Örngott
hette ställen där örnarna sov. Med naiv förälskelse ältade
han ordet fram och tillbaka. Associationskedjornas jub­
lande flykt, lekarna med begreppen följde honom in i
hans drömmar om natten. Han drömde om ett örnarnas
land bland otillgängliga klippor, där bara Maud och han
levde för sig själva, som de enda människorna. Han för­
irrade sig allt längre bort från den verklighet, som var
gårdens.
Ibland slog han över.
På hösten greps barnen av lust att göra upptäcktsresor,
långa strövtåg, farliga expeditioner, under vilka föräld­
rarna inte visste var de hade dem. Lövet på marken låg
fruset om morgnarna, när de vaknade. Det blev fotspår i
frosten efter fötterna.
Ture hade gjort en ny kanon, förfärdigad av ett järn­
rör, som han funnit på Dundrets vind. Ture och Mikael
släppte icke ut denna hemlighet till någon.
En söndagsmorgon i början av oktober följdes de åt
upp mot storskogen. Mikael hade aldrig förr varit så
långt. Ture, som redan hittade alla vägar i skogen nästan
lika bra som Lappsa, gick före med kanonen. Mikaels
fickor putade av det kvarblivna krutet, av näver, tänd­
stickor, papper till förladdning och en rund järnbricka,
som skulle tjänstgöra som projektil. Då de kommit i när­

heten av det översta torpet – Nyängen, där Ture varit
flera gånger förr – satte de sig på en frostig tuva att
ladda.
Mikael kastade en skygg blick på honom.
– Om han inte är hemma nu ...
– Han går aldrig någonstans!
– Bara han inte får se oss?
– Det ska vi nog akta oss för, sade Ture och stötte
ytterligare in mera förladdning, framför vilken han
stoppade stenskrot och den runda, svarta brickan.
Sedan veckor i förväg hade de valt bland platserna för
denna dag. De hade föreslagit och vrakat. Nyängen hade
varit Tures ursprungliga förslag.
Jonas bodde här numera, sedan Tekla flyttat ifrån
honom, alldeles ensam i sin stuga. Han försörjde sig
trots åldern på skogen, där skogvaktaren mätte ut hans
skift på gamla, oavverkade ställen. Han var en reslig
gubbe med på gamla dar krökt rygg, en ofantlig häst­
näsa, halvskumma ögon och stora, värkbrutna händer.
Hans målföre hade tynat alltmer i ensamheten, tills
talandet slutligen tycktes bereda honom stort besvär.
Man grubblade någon gång över vad en gamling som
Jonas mera kunde ha för intressen. Han levde ytterligt
ensidigt, mest på kaffe och bröd, som han själv rörde
ihop i en panna. En gång i månaden, stundom än mera
sällan, såg man honom gå ner till handelsboden med sin
randiga tygsäck för att handla. Han betalade gruffande,
stod länge med portmonnän öppen i handen, stoppade
slutligen sina påsar i säcken och återvände hem. Vinter
och sommar var lika. Han höll på att hugga ända in i
savningen om våren. Sommaren använde han till att fiska

och skaffa gräs. Hans husdjur bestod av tre getter – en
ovanlighet för bygden – och av dem fick han någon
mjölk. Han tvättade sig aldrig, kåda och smuts hade gett
honom ett mörkt, bistert utseende. Han verkade gammal
uv. Sedan Tekla övergett honom, kunde han inte ens
längre ha en gamlings gubbgråa förhoppningar om njut­
ningen av kvinnan.
Ture och Mikael smög sig allt närmare, till sist kröp
de på knäna ända fram till den mossiga gärdesgården
och kikade in mellan dess stänger. På täppan gick de
tre getterna tjudrade, fastän frosten ännu låg kvar i
skuggorna som ett tunt, vitt salt. Dörren till stugan stod
öppen. Ur skorstenen ringlade en grå rök.
– Vi kryper runt och lägger kanonen på taket, sade
Ture och höll pjäsen försiktigt, så att fängkrutet inte
skulle bli vått.
– På taket går det nog inte, vi räcker inte opp ...
– Det är ett berg där, förklarade Ture, som kände
terrängen sedan gammalt. Jag tror det blir bäst vid taket
– så hör han inte varifrån det kommer.
Ture hade redan börjat krypa inåt skogen. De smög
sig över en liten mossglugg och trängde sig fram mellan
några täta viden. Vid en stubbe hittade de en gammal
sko och några rostiga bleckkärl. Nässlor mitt i storskogen
talade om människors närhet. Ett stycke bort fann de
gubbens bekvämlighetsinrättning, en stång, fastspikad på
lagom höjd mellan ett par tallar. Det syntes att tallarna
växt under alla de år inrättningen hade funnits där ­
stången hade varit flyttad några tum i ett par omgångar.
Hit gick alltså gubben Jonas ... En grönskande väg förde
dit. Han satt där några stunder vinter och sommar, när

solen lyste på granarna omkring, när snön föll i stor­
skogen. Det var en glimt av en gammal människas liv.
Då de kommit i jämnhöjd med stuggaveln, där de
måste smyga tyst, blev Mikael orolig.
– Tror du vi törs ... Han gick bortvänd och såg inåt
skogen.
Ture betraktade honom förebrående.
– Men vi ser ingenting, om vi ligger bakom stugan.
Det finns inga fönster där borta ... Han fortsatte invänd­
ningarna.
– Så fort vi tänt, springer vi, sade Ture som det varit
uträknat i förväg. Vi skyndar oss tillbaka och tittar, får
vi se hur han bär sig åt ...
– Hur ska det gå om vi inte hinner undan?
– Med den här går det bra, sade Ture och rullade
upp en extra lång näverflisa, som han burit i fickan.
Mikael teg stukad. Ture hade räknat ut allt. Han aktade
sig att fråga mer, vilket kunde ha uppfattats som feghet
rätt och slätt. Nu skulle de under alla förhållanden skjuta
för Jonas.
– Akta dig för gärdsgården där, den knarrar!
Den gistna gärdesgården sjönk under deras kroppar.
Men den föll inte.
Omständigheterna fogade det bättre än de kunnat be­
gära. Bakom den fönsterlösa långväggen fanns ett berg,
lika högt som stugan. Överkanten av det räckte ända fram
till takfoten, med en liten rämna emellan. I en skreva på
berget växte en krokig rönn. Rännan mot takfoten var så
bred, att de lagom kunde fästa kanonen.
När de nu låg här, hörde de gubben stöka med något
innanför i stugan. Han gick över golvet och ibland skram­

lade han med ett kokkärl. Någon gång hostade han till,
och de lyssnade om han skulle komma ut. Men han kom
inte. De fick i fred klämma fast kanonen alldeles intill
väggen, där den satt stadigt och fast. Mynningen pekade
mot skogen på andra sidan. Ture fyllde på fängkrutet ur
en strut och anbragte den långa näverflisan som den skulle
sitta. Den stack ut från röret som en liten flagga. Det
tog alltsammans sin tid, men så var det färdigt. De tände
på nävern och slank ner från berget i all hast.
Det gick efter beräkning att börja med. De hade hunnit
ett rätt stort stycke förbi täpphörnet, förbi sophögen och
förbi tallarna med stången, medan de hela tiden beräk­
nade hur fort näverflisan brann. Nu hade de utsikten till
dörren fri. Elden måste vara framme vid krutet när som
helst. Det var inte värt att ta några risker ...
– Nu hinner vi inte längre, viskade Ture och kastade
sig på magen som han gick och kröp. Kasta dig omkull
genast! Fort!
Mikael lydde. De blev liggande framstupa vid gärds­
gårdsfoten att se upp mot dörren, där allt fortfarande
andades stillhet och ro. Mikael hade hamnat tätt intill
Tures kropp. De kände hur de värmde varandra. Frosten
runtomkring dem hade börjat fläda. Gräset och det av­
fallna lövet var vått.
Sekund efter sekund gick. Båda började känna sig
oroliga. Ingen sade något. De stirrade mot stugdörren
tills de fick dimma för ögonen och måste blunda ett
slag. Det hade redan gått minuter.
– Det slocknade nog, tror du inte?
Viskningen lät som ett högljutt buller. Mikaels röst
darrade något.

– Må det gjorde det? sade Ture tvekande.
– Så lång tid kunde det väl inte ta för flisan att
brinna ut, om den inte ligger och glöder ...
Det lät troligt.
– Vi väntar lite, sen går vi och tittar.
– Då tänder vi på en gång till, viskade Mikael till­
baka. Han kände sig bättre i form nu. Han tyckte de be­
härskade materialet.
De befann sig ännu mitt uppe i funderingar över om
stubintråden av näver möjligen kunnat slockna, då de
blev avbrutna. Det som inträffade lämnade inte längre
plats för några tvivel. Braket var så fruktansvärt. Det
kom dem att först lyfta sig från marken ett par tum,
sedan åka bakåt från gärdsgården. Skrällen hade kommit
och överraskat dem, då de redan trodde att skottet miss­
lyckats och måst göras om. Effekten blev härigenom än
starkare. De åkte bakåt på magen som om de legat i flott.
Bakom stugan uppsteg ett moln gråsvart krutrök, till
utseende och färg som en åskby, tungt och böljande, som
om det funnits något inuti det, som höll det ihop. Bak­
sidan av huset insveptes i det och förblev osynlig. Utefter
den linje, förladdningen tagit, låg det små tappar och
tussar och rökte i en lång rad. Getterna nere på täppan
tog höga språng av skräck och försökte slita sig ur sina
tjuder. Ekot av smällen fortsatte att sjunga uppe bland
bergen en god stund.
– Det hade inte slocknat ändå, där såg du!
– Att det kunde smälla så pass, sade Mikael full av
beundran. Tror du den höll?
– Att vi inte ser till gubben ...
Det var en ny fråga. De spände ögonen i stugan så att

huvudena värkte. Röken skingrade sig under tiden helt
sakta och övergick till blåaktiga slöjor, som virade sig
först om trädtopparna och sedan steg allt högre över
skogen. Getterna hade lugnat sig något, men vägrade äta.
Det gick en evighet. Uppe vid stugan var allt fort­
farande tyst.
– Tror du han dog? undrade Ture osäker.
En fuktig känsla av fasa fick fatt om Mikael och
sammansnörde något i halsen, så att han hade svårt för
att tala. Bröstmusklerna tryckte mot luftstrupen. Hjärtat
dunkade mot marken, där slagen hördes tydligt och klart.
Ture vred på sig tills hans inbundna ansikte blev fullt
synligt. Hans ögon liknade ett djurs. Han såg sig bakåt
bland buskarna med en spejande rörelse, som om någon
ämnat falla dem i ryggen när som helst.
– Inte var det meningen ... Rösten var inte längre
riktigt jämn. Vi tänkte ju bara skrämma honom lite ...
Det vet du också?
– Nu blir vi olyckliga ... gav halsmusklerna efter.
Nu får vi straff för det ...
– Om vi kryper dit och samlar ihop kanonen, kan
ingen veta det.
De ältade förslagen fram och tillbaka. Någon gubbe
syntes fortfarande inte till. De började noggrant tänka
efter, om de verkligen kunde dölja det helt och hållet?
De svarvade ihop en osanning åt dem därhemma. Tanken
var likväl besvärlig, trots allt.
– Bara ingen hörde skottet – tror du det?
Ture tycktes ligga och tänka på annat.
– Här hör ingen något, sade han fräckt. Här finns
ingen djävel utom vi. Om vi tiger ska det nog gå vägen.

Mikael hade lugnats något av detta besked. Ture tycktes
vara klar med planen. Kamraten tänkte resa sig. Men
Ture tryckte ner honom mot marken.
– Vänta lite, inte än!
De satte sig på huk invid gärdsgården för att speja
ytterligare några minuter. Tankarna började åter att
mala. Getterna tycktes nu ha fått syn på dem och stam­
pade i den frostiga backen. Pojkkropparna började åter
att darra. Mikael var nära att falla i gråt.
– Tyst, det hörs visst någon!
Det hade knäppt till uppe i stugan. Innerdörren gled
upp, skjutande en skugga framför sig. De böjde sig ned
hastigt. Sedan låg de och stirrade in i den fyrkantiga
farstun, tills ögonen blev blinda av ansträngning.
– Han lever då... Han kryper kanske kring där
inne ...
– Vi får se.
– Men vad är det då han tänker göra? Vad är det
där för något?
En lång, mager hand stack ut ett föremål i farstun. De
strök dimman ur ögonen. Då såg de tydligare att det var
en stol. En stol? Sedan försvann handen igen, och ingen­
ting syntes på länge.
– Hörde han det inte, pressade Mikael fram. Skulle
han inte ha hört det ens? Vad vill han göra med stoln
där ute?
Nästa gång handen blev synlig, ställdes ett handfat
med vatten ut på stolsitsen. En handduk lades över
karmen. Sedan blev det tyst och stilla.
– Han hörde inte skottet, sade Mikael högt. All
rädsla var försvunnen. Han kände endast uppbragthet.

Besvikelsen gjorde honom otålig. Han låg och blev arg.
Ture satt tyst sammankrupen och kikade in mellan ett
par stänger.
– Vi får se vad han gör... Var säker om att han
hörde ... sade han äntligen och följde alltmer intresserad
vad som hände femtio meter bort.
Varsamt, som om han bemödat sig om varje rörelses
vikt, steg Jonas själv ut i farstun. Han flyttade stolen åt
sidan, så att den gav plats. Hängslena hängde ned utefter
hans byxor. Med stela armar började han dra av sig sin
svarta skjorta. De håriga, mörka musklerna blev synliga
i solen. Han började tvätta sig med ovana rörelser, med
ena handen lyftande den andra upp till halsen. Tvätt­
ningen fortsatte länge. Han försvann till slut åter i
stugans innandömen.
När han återvände hade han dragit på sig en lång
skjorta, bländande vit. Han steg ut på trappan, såg sig
omkring åt alla håll på skyn, nickade betänksamt. Därpå
föll han på knä på trappan och syntes bedja. Solen sken
ner kring honom. Framför honom låg frosten vit i
skuggorna under skogsbrynet. Getterna bräkte i långa,
klagande ljud. I den vita, fotsida dräkten liknade han
någon av profeterna, som bönföll mot gryningen av en
ny tid. Mumlet från hans läppar steg som en prästs rabb­
lande i den uråldriga skogen.
Pojkarna smög sig runt täppan och såg in mellan
stängerna. Ett stycke av skorstenen hade rasat. Bitar av
kanonen låg spridda runtomkring. På ett ställe var
väggen svedd.
– Trodde han det var Domen ... mumlade Mikael.
Tysta fortsatte de hemvägen över Runda Malmar.







XXVII.

Åter var det sommar. Med en oerhörd intensitet upp­
levde barnen den. De nyinflyttade Götlunds hade fyra
barn, två pojkar och två flickor. De andra lärde dem
gårdens lekar.
Den gamla ruinen blommade. Snokar och ödlor bör­
jade komma fram. Fåglarna sjöng egendomliga sånger i
barnens smutsiga öron. Djuren gick havande eller sam­
lade redan sina ungar kring sig. De minsta av barnen
krälade i leran och levde sitt solliv med sina nerver.
De större sprang bort till den gamla ruinen för att
leka. På vägen fanns det en väldig nässelrugg under ett
staket med svängande stänger. På de frodiga nässlorna
kröp feta, randiga maskar. Ibland klängde djuren sig
fast vid varandra. Barnen betraktade dem i timtal.
En gång försökte de gå på staketet. De långa, böl­
jande slanorna sattes i gungning. Lilla Nisse Göranson
föll och blev liggande mitt i en rugg stinkande nässlor.
Han vrålade som ett sårat djur. När man fick fram honom
var hans ansikte och händer fyllda av ljusbruna, knott­
riga blåsor. Han fick ligga inne en hel dag och vred sig
i vånda.
Nässelröset blev en ny tävlingsplats. De flesta av poj­
karna uppövade en fenomenal färdighet. De sprang på
de gungande staketslanorna utan att falla.
– Törs du hoppa?

Man hoppade. Benen svällde av blåsorna. Det gjorde
ont på ett nytt, besynnerligt sätt. I smärtan låg något av
tröst, en smärta som hade något av behag i sig, ett offer
som medförde serier av angenäma känslor. Benen sved.
Men samtidigt fylldes man av njutning. Man hoppade
igen. Till slut blev man nästan okänslig.
Hilma kom med. Hon sprang snokande runt nässel­
röset som en vädrande katta. Därpå stack hon in bägge
händerna och bröt av en stor kvast nässlor. Hon tycktes
okänslig för smärtan.
– Du får slå mig här!
En av pojkarna fattade nässelkvasten med en handfull
gräs omkring. Han skrattade. Hilma blottade ett lår. Han
slog på baksidan tills det blev blåsor på skinnet. Hilma
kved litet först. Sedan grymtade hon av tillfredsställelse.
– Slå här också.
Hon löste kjolen för den ena av skinkorna och lade
sig omkull. Nässlorna piskade det fylliga köttet. Hilma
låg stilla. Om en stund började hon skaka häftigt. Pojken
höll upp.
– Slå, slå ... Mera!
– Du fryser ju så du skakar.
– Jag fryser inte alls – slå!
Han slog tills Hilma blev alldeles stilla. Hon reste sig
och gick därifrån. Det såg ut som om hon skämdes.
Barnen hade stött på något hemlighetsfullt, något de
inte förstod. De talade aldrig om det för föräldrarna.







XXVIII.

Skolgångens mara försonades av vägens långa glädje.
Statarbarnen gick upp tidigt. De traskade bort genom
allén med sina korgar och väskor. Så länge de var inom
synhåll gick de i flock. Då såg de ut som ett följe små
gubbar och gummor på väg till någon viktig förrättning
i socknens tjänst.
Men när de kom avsides, började de skingra sig. Luften
var ljum efter ett regn, som fallit under natten. De mer
försigkomna bildade en egen trupp. De minsta gick där
det var mjukast i hjulspåren. Där kände de det uppblötta
landsvägsgruset tillsammans med vattnet strila upp och
ner mellan de utspärrade tårna. Kittlingar av svalka
genomilade varje steg.
Viktor stack av från de andra genom sin längd, han
gick litet åt sidan och var anförare. De flesta hade
väskor, men några hade små korgar av böjliga spånor,
trasiga i hörnen och med lappade handtag. Kogubbens
son hade lagt av dessa ett skolbarns föraktliga tecken på
mödrar och hem. Han bar smörgåsarna inlindade i ett
paket, av vilket tidningspapperet putade ut ur fickan och
gav honom en enda, svällande höft. Mikael hade äntligen
fått väska.
Han gick och skämdes för sina kläder. Modern sydde
det mesta, men till varje examen beställde hon kläderna

hos den närsynta sömmerskan, som också en gång sytt
den rödbruna klänningen åt henne. Den lilla torra Josefin
sprang då runtomkring honom med sitt gråa måttband.
Hon kittlade honom på benen och i nacken, när hon
mätte. Modern stod alltid bredvid och manade henne att
ta till stort nog. Det blev regelbundet för stora kläder.
Han hann aldrig med att växa i dem, förrän de var ut­
nötta och gamla.
Papperet i mössan frasade. Också mössan var köpt att
växa i. Den fylldes runt kullen. Då den var ny gick det
en halv ortstidning dit. Allt var för stort tilltaget. När
kläderna började bli passande, var de redan slut. Därför
hade han kommit att hata nya kläder. Modern höll honom
alltid hel och ren. Men av samma anledningar hade han
kommit att hata även dessa omsorger. Inför Maud
skämdes han regelbundet för sina byxor, som fortsatte ett
långt stycke över knäna likt krokiga kaminrör. Viktors
byxor var urväxta, slutande långt ovanför knäna, en
smula slarvigt lappade, men ändå vackra. De gav en vid,
likgiltig ledighet åt honom. När han sprang, framträdde
benens linjer nedanför byxorna. Knäskålarnas kupor fick
fritt uppfatta värmen och vätan.
Komna utåt landsvägen blev statarbarnen naturliga
barn. De klättrade på staketstänger och följde dem så
långt de kunde. Någon hittade en gammal trissa i ett
dike och började kasta med den. Kogubbens Viktor tog
fram en tändsticksask med snus och bjöd, fast ingen utom
han själv tålde detta njutningsmedel. Hans utslag lyste
rödare om morgnarna. De växlade färg ungefär som
solen. De lånade sitt skimmer av soluppgången. Om
middagen såg de lindrigast ut. Då var de bara obestämda,

rödaktiga eksemfläckar, bleka, med knottrig yta. Ljuset
föll olika på dem, och tidvis kunde de vara liksom borta.
Men på morgonen kom de alltid igen.
– Jag ser på dem som på en klocka, skröt Viktor och
förstod att vända även lytet till en fördel, till ett slags
ovanlig förtjänst. De är inte farliga.
– Är inte flickorna rädda för dem, när de ser ut
sådana?
– Jag kan göra hur jag vill. Jag kan göra så de
smittar också ... Kom hit, får du se!
Viktor var nära femton år nu, och han skulle inte få
fortsätta längre i skolan. De andra barnen slutade vid
elva och tolv. Men prästen hade år efter år satt honom
kvar. Han hade tvångsflyttats med långa mellanrum.
Efter kunskaperna tillhörde han alltjämt första klassen,
fast hans bänk stod i den sista.
– Jag kan lika gärna gå i skolan som annanstans,
sade han. Sedan får man bara börja arbeta och slita ut
kroppen. Det begriper de inte!
Barnen tog väldiga skutt över dikena. De fann en pöl
med kvarblivet vatten, ur vilken några försenade dagg­
maskar kämpade förtvivlat för att komma upp. De hittade
en överkörd groda med utspärrade ben. Kuskens Vendla
plockade en bukett blommor för att ge åt lärarinnan.
Vendla blandade blåklockor och kattostar, och i mitten
satte hon några vippor darrgräs som en pensel.
Några flickor gick i sällskap långt före. Men Hilma
var än bland pojkarna och än fatt dem, som gick i första
truppen. Hon sprang omkring överallt med sin klafsande
kjol och var nyfiken.

– Kom, så kilar vi bakom ett slag här, medan det
är skog!
Hilma flinade med sitt stora ansikte. Hon såg ofta god
ut. De andra barnen tyckte om henne. Endast från Viktors
sida möttes hon av hån. Det var som om hon svarat på
allt detta med en outtömlig kärlek till den starke.
– Tyst, Viktor, svarade hon osäkert och hötte mot
honom. Annars talar jag om!
– Var inte så förlägen bara. Lustarna erkänns ju av
allt vettigt folk.
De mindre försigkomna såg på dem. De såg Hilmas
svällande höfter. Deras fantasi retades.
– Nå! manade Viktor.
– Jag talar om för lärarinnan, hotade Hilma matt och
började luffa litet för att hinna fatt de andra flickorna.
Viktor visslade på en slagdänga och såg sig om efter
något nytt föremål, över vilket han kunde briljera.
Statarbarnen fortsatte sin väg. På ett ställe såg de
gårdsfolket gå långt ute på ett gärde. Från detta avstånd
tedde statarna sig som små prickar. Oxarna liknade flug­
par, spända för de nästan osynliga redskapen. De rörde
sig långsamt.
Barnen gissade på dem. Mikael gissade vem som var
fadern. Någon gissade på gubben Lappsa, som stack upp
som ett krokigt lillfinger ett stycke från de övriga.
– Det är nog Lappsa, medgav flera. Den andra från
vänster är Göranson!
– Skynda er nu, så vi inte kommer för sent.
Barnen blev oroliga. Solen sken. Ropen fyllde luften.
Man började springa på den mjuka, vattniga vägen. I

klöverknopparna invid diket hängde daggen ännu kvar i
klara droppar.
Endast Viktor gick sävligt och stolt. Skräcken för
lärarinnan gav honom bara litet omväxling. Han sprang
inte, och var inte rädd.
– Hon får vänta på oss, sade han sävligt. Utan oss
ingen skola! Det är för vår skull hon får betalt!
Några barn från de avlägsna ställena kom gående i en
bygata långt borta vid några rundkroniga ekar. Pojkarna
gav upp gälla visslingar mellan fingrarna. Flickorna
viftade. Signalerna besvarades på långt håll av barn från
andra trakter av Spaxarnas stora gård, som också de
skulle till skolan.







XXIX.

Skolvägen var fylld av dröjsmål. På ett ställe mötte de
en luffare. De fick se honom just som han vek fram
bakom några buskar. Han hade ingenting att bära, bara
en käpp.
– En luffare, skrek barnen. Akta er, det kommer en
luffare!
Flickorna blev rädda och drog sig så långt ut på lands­
vägskanten, de kunde komma. Mödrarnas förpinade mans­
skräck bar frukt. Deras uppskrämda hjärnor och nakna
flicksköten registrerade ögonblicklig fara. Pojkarna gick
fräckt på. Viktor förde som anförare ett par fingrar mot
mössan till en likgiltig hälsning.
– God dag, skolbarn. Är det långt till nästa gård?
Luffaren hade en blårandig skjorta, som var nervikt
vid bröstet. På fötterna hade han dåliga skor. En trasig
grå strumpa stack fram vid en sula. Han såg vänlig ut.
Barnen blev säkrare.
– Spaxens är närmast, svarade Viktor och såg på den
främmande på ett förstående sätt. Bara en halv timmes
väg, om man går fort, i den här riktningen.
– Jag behövde lite frukost.
– Köket på östra gaveln.
– Se, jag har varit oppe tidigt på morgonen ... bör­
jade den främmande en ny mening. Han såg sig om åt
alla håll, och minst tittade han på den han talade vid.

Barnen samlade sig i en halvmånformig ring kring
luffaren. De såg att han hade några kvistar och barr i
rocken. Han hade väl legat ute under nattens lopp ...
– Är ni statarbarn då? frågade han och lutade sig på
käppen. Jag tyckte jag såg några statare ute på ett gärde.
– Ja, sade Viktor, det är inte bättre med det. Det
är vi.
– Hur känns det att gå lös och ledig vid den här
tiden på året? frågade Karl Göranson, så som han hört
de vuxna fråga ibland.
Luffaren ställde sig att hänga med kroppen i solgasset.
Han började skratta. Barnen fick se att han inte hade
någon väst. Han hade bara rocken, hopfästad med en
björkpinne i ett knapphål.
– Det går, sade han och skrattade vidare. Det är bästa
tiden för mitt yrke nu. Jag är frigångare, förstår ni det,
barn?
Det förstod de inte riktigt, utan måste fråga om.
– Jag är luffare, menar jag. Jag kommer från ett
ställe som heter Orrmor, jag har legat där i trakten
i natt.
Vägens daggband tycktes barnen oändligt. Klöverknop­
parnas vatten glittrade klarare. Mikael såg ut mot fältens
svårmodiga flathet och upptäckte åter de mörka prickarna
långt borta.
– Då gör ni inget annat än går? frågade Karl Göran­
son nyfiket, fast han väl vid det laget visste det. Han
tyckte om att höra den egna rösten, och nu ville han inte
släppa fortsättningen av samtalet över till en annan. Alla
tyckte sig också ha blivit mer bekanta med den främ­
mande, sedan han nämnt Orrmor.

– Jag sov där i närheten i en ihålig ek, pratade han
på utan att fästa sig vid frågan. Ladorna står tomma än.
Men det gör inte så mycket. Jag fick tag på en ihålig ek
i stället.
Mikael började tycka om luffaren.
Ringen slöts tätare. Alla glömde skolan. Flickorna
hade stannat i en flock på långt håll. De gonade sig nu i
pojkarnas kavaljeriska skugga. De kände sig trygga.
– De flesta tror väl, att när man går landsvägen, så
är man utkastad och förtappad, utan arbete, att ingen vill
ha en, fortsatte luffaren. Det är alldeles fel! Om jag gick
tjugu dagar i en viss riktning, så skulle jag vara mer än
välkommen där. Då behövde jag inte sova i några ihåliga
ekar längre. Det är inte mitt predikament!
Barnen lyssnade allt girigare. Luffaren log med sina
ljusa ögon. Ingen förstod alldeles vad han sade, men man
fick likväl intrycket av en fri man. Mikael repeterade det
främmande ordet och lade det på minnet.
– Har ni föräldrar då? frågade den lille Karl Göran­
son helt djärvt.
– Jag har föräldrar. Men inte vill jag släpa ut mig
med arbete medan det är sommar. Inte vill jag sova i
några svala kåkar heller. Jag är fri.
Vägens daggiga band löpte än skönare. Nakna barn­
fötter upptog intensivare markens fuktiga värme. Skolans
och arbetets meningslöshet framstod än klarare. Luffaren
växte alltmer. Hans ansikte blev finare, de trasiga
kläderna blev vackrare i barnens ögon, de blev de enda
naturliga. Till och med den trasiga skon stöddes mot
landsvägen i en ställning, som fängslade med sin oerhörda

elegans. De betraktade redan den främmande luffaren
som om de fångat en grann fågel.
– Jag ligger inte i säng om natten, det gör jag nu
inte, men jag är en fri man.
– Då vill ni kanske ha en pris då? frågade Viktor
plötsligt.
Han steg fram till luffaren som en jämnställd och bjöd
honom ur asken. Luffaren tog en pris i näsan med förnäm
min. De överblivna kornen slängde han på några präst­
kragar vid vägkanten, där de blev liggande som ett svart
frömjöl.
– Nu ska jag fortsätta, jag är på väg runt jorden.
Adjö, barn.
– Mycke nöje då, önskade Viktor med belevad min.
Luffaren satte sig sakta i rörelse. Byxorna slängde kring
hans magra ben.
Barnen stod kvar en liten stund i flock. De såg hur
luffaren stegade vidare på den svala vägen. Hans ned­
smolkade rock vaggade åt höger och vänster. Regnet i
klövern hängde kvar i solreflekterande droppar.
Långt ute på fälten försvann de små prickarna in i en
ekskugga. Mikael repeterade för sig själv:
– Det är inte mitt predikament ... Jag är en fri man ...
Viktor försökte verka bekymmerslös.
– Man skulle bli luffare, sade han och såg upp mot
skyn. Det skulle man egentligen.
– Det är nog roligt.
– Så fick man ligga i en ek.
– Det fick man ...
Barnen var upptända av goda tankar.

– Men en sån jäkel, sade Viktor igen. Såg ni så han
snusade? Det där var mig en riktig snobb!
På ett ställe hittade de en kråkunge, som höll på att
lära sig flyga ...

*

Larmande drog barnen in i salarna. Som anklagade
slog de sig ner i sina bänkar. Likt en domare, som skall
döma mellan onda och goda, gick lärarinnan värdigt bort
och satte sig på sin upphöjda plats.
En fråga kom pilvasst skjutande från höjden. Första
timmen psalmsång och kristendom, andra naturlära, var­
vid man talade om hunden, tredje historia. Lärarinnan
såg upp.
– Vem var drottning Kristina?
Som kyla sprang tystnaden utefter gångarna. Luther­
porträttet tittade glosögt ner på främsta bänkraden. Det
uppstoppade älghuvudet hängde med mulen, som var
fransad av damm. En plansch med de blottade inälvorna
lyste blodröd i solen.
Barnen rabblade.
– Drottning Kristina var svensk drottning ... Hon
var en av Sveriges drottningar ... Drottning Kristina
föddes ... Drottning Kristina var en drottning av
Sverige ...
– Men när dog hon?
Lärarinnan tycktes alltid bli ledsen, då någon rabb­
lade upp för mycket på en gång, så att hon inte hann
att fråga emellan. Karl Göranson nickade tankspritt.
Flickorna satt som tända ljus. Viktor lade armarna över
bröstet och verkade likgiltig.

– Drottning Kristina dog ... läste den tillfrågade. Och
så förde hon krig. Drottning Kristina levde ogift ...
– Det frågade jag inte om. Det får en annan svara
på. Karl!
Karl Göranson spratt till, for upp och blev hängande
mot bänken. Som en väldig gallionsbild i sin svartrutiga
klänning ruvade Hilma i spetsen för sin bänkrad. Hon
såg rätt framför sig med sina stora, sömniga ögon.
– Karl svarar.
Karls blickar flackade över bänklocket. Hans öron för­
sökte uppfånga förlupna viskningar.
– Drottning Kristina levde ogift, nappade han brått
åt sig en avsliten tråd. Men sedan var det stopp för
honom.
Lärarinnans ögon smalnade.
– Är det allt du vet? När dog hon?
– Drottning Kristina var svensk drottning ... Drott ...
Det surrade i Karls hjärna. Svenska kungar och drott­
ningar med alltför likalydande namn seglade förbi som
en rad döda, nästan likadana föremål. Dog ... Gustav
Vasa ... Erik den XIV ... Drottning Kristina ... Karl
den XI ... Esaias Tegner ... När dog drottning Kristina?
Alla årtal tycktes lika möjliga. I hjärnan satt det som
död, rund klump.
Lärarinnan släppte ett spår för att följa ett annat. Hon
rörde sig med säkerhet på denna sin egen mark. Hennes
utpinade ögon drog in blicken för att åter låta den som
ett band löpa ut i salen.
– Vem var drottning Kristinas mor?
Nu förvärrades allt. Den nya frågan sköt snabbt ner
ovanpå den första, där den liksom klängde sig fast på

dess rygg. Frågorna krånglade till varandra. Hade man
tänkt på en, så trasslade denna nu in sig i den andra.
Drottning Kristinas mor ... Hur skulle man i en hast
kunna få fatt på en mor åt drottning Kristina? Lära­
rinnans torra kinder började lysa av förvåning och ett
obeskrivligt hån.
– Inte det heller!
– Drottning Kristina ... började han för femte gången.
– Stå kvar och se dum ut då, sade lärarinnan nästan
med tillfredsställelse. Det blev ett långt uppehåll. En
stod redan i klassen.
Mikael satt och såg rätt framför sig. Han hade ingen
aning om vem drottning Kristinas mor var, och han
gjorde tecknet att han inte kunde frågan. Han såg för­
siktigt från Lutherporträttet till älghuvudet och från älg­
huvudet tillbaka till Lutherporträttet igen. Det fanns tider
på dagen, då Luthers ögon tycktes flytta blicken. De skif­
tade med ljuset. De höjdes från första bänkraden tills de
nästan nådde älgen på andra väggen. Munkansiktets
kinder lystes upp av litet sol. Ögonen blev inte fullt så
simmiga. En historia om Luther och en nunna cirkulerade
i skolan. Luthers blus hade en röd fåll. På bröstet fanns
en fläck, som Mikael aldrig kunde bli klar över om den
var en lapp eller en medalj. Tavlan var också gammal
och otydlig. En sak hade han länge fäst sig vid, Luther­
pannan var ganska låg, bred och låg. Han hade fäst sig
vid det från och med en dag, då en främmande hade sagt
att Mikael själv hade en sådan hög, vacker panna. Han
läste om att genierna hade höga pannor. Ögonen på por­
trättet tycktes nu söka efter det uppstoppade älghuvudet.
De möttes bara av två tomma hål. Älgens huvud hade inte

längre några ögon. Älgen – skogen – luffaren, löpte
tanken. Mikael satt och tänkte på luffaren, som legat i
den ihåliga eken under natten. Nu gick han med sin ljusa
blick någonstans långt borta på en väg. Han gick och såg
sig om. Han var på väg runt jorden ...
– Viktor vet det väl! avbröt lärarinnans röst skarpt.
Viktor satt kvar. Han reste sig först efter en lång stund.
Armarna sjönk från sin korslagda ställning. Han förblev
stående halvt om halvt.
– Stå, kommenderade rösten. Två förfelade kvinno·
ögon granskade den redan mogne mannen. Stå riktigt!
Viktor lade benen i sax, sköt fram underkroppen, och
blev stående med uttryckslösa, döda ögon.
Förhöret fortskred. Mikael betraktade gången. Den
förde rak som en bygata fram till vänster om katedern.
Några kartor stod som stora lurar i ett ställ invid väggen.
Världskartan stod ytterst. Den togs fram endast ett par
gånger i terminen. Fosterlandskartan var nästan utnött
och såg ut som en grov borste i bägge ändar. Sedan
fanns bilderna av Den gyllne säden, Goda grannar,
Kristus utspisar med fem fiskar och Familjelycka. Plan­
scherna hängdes ibland upp på en tråd på kartställningen
och flög då liksom bort med barnens tankar. Märkena i
golvet visade var skolbarnen stigit ur sina bänkar i år­
tionde efter årtionde. Stationssamhället hade fått en ny,
modern skola, men statarbarnen hade alltjämt fått behålla
den gamla. Här hade Göranson gått i skola en kort tid.
Eskil hade gått här, och Isidor Sackéus ... Borta i andra
raden fanns en bänk, på vilken Bernhard hade kretat in
sitt namn och ett fult märke, som måst utplånas med
hyvel och ändå aldrig gått helt bort. Där, i groparna

mellan kvistkotorna, vreds klackarna runt för var morgon,
medan tonerna bakom orgelns säckväv brusade. Envisa
frågor hade slitit mycket på skolsalens golv. Envisa
frågor kom barnklackarna att vridas åter och åter i
golvets fördjupningar, liksom stötarna i en lång rad
mortlar. Här hade var och en fortfarande sitt hål.
Viktor stod kvar och hängde i hela sin längd. Han
tycktes inte ha ens en aning om frågan, men han var
obekymrad för den. Karl Göranson stirrade rätt ner. Han
sjönk i ryggen och blev trött. Lärarinnan tycktes glömma
bort honom.
Mikael kunde känna sig friare. Han hade redan visat
tillräckligt för att han skulle slippa den envisa frågan
om drottning Kristinas mor. Från den urgröpta gången
följde han bänkradens yttersida framåt och uppåt. Det
stod fem bänkar framför hans egen. De var alla fulla av
kretmärken och bläckfläckar. Sitsarna var nötta av små
oroliga, skygga ryggslut, som vridits av och an inför
olösliga frågor.
På hans egen bänk stod det med fina bokstäver i kanten
av locket ett namn – Greta. Per stod det mittpå. På
andra kanten stod det Erik S. Så fanns det ett försök till
efterliknande av ett kvinnligt organ, på sidan om det en
stjärna, intill själva lockspringan en dåligt tecknad katt.
Han hade ärvt bänken efter många, men bland de senaste
var Greta, som farit till Amerika och aldrig mera låtit
höra av sig. Man talade ibland om henne. Erik S. gick
hemma hos sina föräldrar och arbetade på deras torp.
Ibland gjorde han dagsverken i herrgården. De hade alla
lämnat sina bänkar i skolan och blivit stora. Och Greta

hade rymt från alltsammans och farit till Amerika. Hon
hade rest långt, långt bort.
Invid bläckhålet hade en gång ett stort, fult ord varit
inskuret med kniv. Det var bortkretat senare, och det hade
lämnat en stark fördjupning efter sig. Sedan hade bok­
stäverna visserligen åter fyllts i med blyerts och anilin,
och anilinet hade suddats över med gummi, så att gropen
var gredelin i bottnen. Det fula ordet kunde dock aldrig
utplånas fullständigt, det gick som en syra genom träet,
där det en gång varit inskuret. Anilinet spred sig på
djupet och åt sidorna och tycktes tränga rätt igenom
locket. Lärarinnan låtsades aldrig mera se de gamla mär­
kena. De nya upptäckte hon däremot omedelbart. Barnen
slöt sig till av detta, att också lärarinnan noga höll reda
på hur märkena såg ut, hur orden lydde, när antalet
ökades eller när något av de äldre bättrats på igen,
putsats upp, så att det blivit fräschare. Bänkraderna i
skolan var en trädgård av oförskämda märken och fula
ord, som gått i arv från den ena klassen till den andra
och med korta mellanrum på nytt slog ut och blommade.
I bänken framför Mikael satt en statarflicka från en
granngård. Hon hade ett vackert, sammetslent, kastanje­
brunt hår. Hon hade löss. Då och då brukade han upp­
täcka en lus, som med mycket besvär stretade sig fram
över det tjocka, sammetsmjuka håret. När hon satte sig
häftigt, slog hårflätorna över på hans bänk. Det doftade
flickhår på bänken. Ibland föll också en lus av. Han
petade fram lusen på locket, drog upp en ring av bläck
kring den och höll den instängd i en liten bläckhage.
Lusen sprang då runt, runt, men kunde inte ta sig ut
genom stängslet. Han kunde hålla på med det en halv

lektionstimme. I gropen, där det oförskämda ordet stått,
gjorde han en spottsjö. Han lirkade också ner lusen i
sjön. Djuret arbetade bland spotten och försökte simma i
land. Det arbetade förtvivlat i det vita, blåsiga skummet.
Lusen i spottsjön blev till slut dödad av en griffel på
stranden, när timmen var nästan slut.
Men sedan hade lärarinnan skickat bud till föräldrarna,
man hade tagit itu med rengöring. Flickan med det
sammetsmjuka håret hade inte på en lång tid haft några
löss. Mikael betraktade med intresse hennes nacke, som
var mjällt vit, med rödaktiga fläckar som av lever. Han
saknade lössen. Timmarna gick sakta sedan de var borta.
I stället fantiserade han om den mjällvita huden.
– Nästa man! skar lärarinnans röst igenom skolsalen.
Förhöret om drottning Kristinas mor fortskred. Pin­
samt och envist höll frågan rädslan vid liv. Viktor och
Karl stod fortfarande. Lärarinnan följde bänkraden
sökande med blicken. Alla i salen svettades lätt. Maud
Rissler satt sval och lugn i sin bänk på andra raden.
Där låg uppmärksamheten från katedern på som ett över­
lyst fält. ”Nästa man” var vad alla motsåg med en sorts
grym, olustig nyfikenhet, blandad med egen fruktan och
spänning.
– Ture i Dundret, kom det äntligen.
Lutherporträttets blick förröcks oroande av en skugga
i asparna utanför fönstret. Planschen med blodomloppet
blev mörkt röd. Skuggan fortsatte vandringen genom
salen. Det dammiga älghuvudet betraktade omgivningen
med likgiltigt lugn.
– Ture i Dundret talar om för oss vem drottning
Kristinas mor var!

Ture hade suttit och betraktat sina händer. Han lyfte
inte ens blicken, då han tog en liten ansats och mjukt
reste sig ur bänken. Varje rörelse var smidig. Han blev
stående med bägge händerna kvar på locket, litet snett, lik­
som om han glömt bort, att också händerna kunde flyttas.
– Ture vet det förstås. Visa nu vad du gör om
kvällarna.
Ögonparens klasar fästes vid Tures bortkomna gestalt.
Flickorna började fnittra dovt. Alla blev lugnare för egen
del en god stund framåt, då Ture nu tagits ut till synda­
bock och skulle gå igenom duvningen.
– Högt och tydligt, vem var hon?
Ture rörde ej ens på munnen. Han tycktes befinna sig
på någon avlägsen ort. Han teg ihärdigt. Han visste icke
heller. Med drottning Kristinas mor hjälpte inte hans
klätterarmars fina kraft, ej heller stensvingets mjuka
skärpa.
Lärarinnan tycktes aldrig ett ögonblick överraskad av
att han inte kunde svara. Hon föreföll fullkomligt nöjd.
Hon riktade de smala, stickande ögonen på Ture som om
hon betraktat en fluga någonstans på en ruta långt bort.
Ture tycktes minskas och fjärmas för hennes blick. Nu
röck hon honom tillbaka.
– Se upp!
Ture såg upp med stor motvilja. Han kom aldrig längre
än till katederkanten. Så sjönk blicken en halv meter, tills
den fick vila.
– Vet Ture vem hans egen mor är?
Det viskades i salen. Flickorna lade huvudena på sned
och kurade. Pojkarna satt grova och otympliga i sina
bänkar.

– Det måtte han väl ändå veta, sade en flicka halv­
högt och såg på de andra.
Ture i Dundret svarade inte heller nu. Han höll huvu­
det lutat framåt och åt sidan, och han red ut hånet
trumpen och sur. Som ett skogsdjur försökte han trycka
sig ner i bänkarnas klyftor och göra sig osynlig. Det
lyckades dåligt för honom. Hans lappade kläder hade åkt
snett på kroppen, håret hängde snett över hans skuggade
panna, allt var snett. Han blev än fulare då han stod så.
Flickorna ägnade honom mer av sin förödmjukande upp­
märksamhet. Tre eller fyra sträckte med vissa mellanrum
upp handen för att inte glömmas bort. De visste alla vem
drottning Kristinas mor var. De lyste av säkerhet.
– Jag vet vilka som kan! Det är de som inte kan,
som skall svara.
Det blev paus. Lärarinnan bläddrade i en bok. Viktor
ögnade i smyg på väggklockan. Timmen gick sakta.
– Jag vet inte ... sade Ture stammande. Rösten
hoppade litet. Den kom ojämnt. Den var dels i falsett.
Delvis lät den som en viskning.
– Skaka dig åtminstone vaken, så du står och mumlar!
Vad var det?
– Jag har glömt bort det, sade Ture ovanligt fräckt.
Men då föll modet.
– Mor i Dundret, viskade en skrattkvävd röst bakom
honom. Säg det!
– Jag kan inte ... Ture brast plötsligt i gråt. Stora
pojken, tänkte flickorna, skjutande upp de små brösten.
Ture i Dundret grät likaväl. Hans breda, smidiga bröst
rörde sig i långa, konvulsiviska ryckningar. Han sjönk
nästan omärkligt ned på bänken och blev halvsittande där.

– Ni tror ni slipper med det, sade lärarinnan hotande.
Hennes magra händer plockade osynliga noppor. Nacken
knycktes av och an som på en docka med led.
Spänningen i salen steg. De som misslyckats tycktes nu
avkopplade. Vem som helst löpte hädanefter risken.
Drottning Kristinas mor växte till ett berg av fasa. Hon
överskyggade allt, blott namnet tycktes omöjligt att få
fatt på i den uppkomna hasten. Oåtkomligt som ett spöke
lade det sig över alla, utan att man kunde få greppet
om det.
Någon gissade viskande. De som satt inne med formeln,
log hemlighetsfulla leenden utan att hjälpa. Skolans be­
gåvningar anlade en uttröttad min. De tre flickorna vif­
tade häftigare, så att fingrarna knäppte mot varandra. De
slängde med händerna som om de skakat av sig vatten.
Nu stegrades spänningen ytterligare. Lärarinnans smala
panna lade sig i två tvära veck, liknande de stiliserade
planschvågorna på Genesarets sjö. Munspringan avteck­
nade ett blekrött streck tätt under nässkuggan, lik slut­
strecket under ett uträknat tal. Några av barnen såg i
smyg bort mot rottingen vid kakelugnen. Den stod halvt
nedåkt som den behövt resas upp. Den slarviga ställ­
ningen gjorde att den såg ännu hotfullare ut – den
nästan ropade efter en förevändning för att bli flyttad.
Frasandet av ett bokblad uppe på katedern gick genom
tystnaden som ett starkt rassel.
Äntligen kom ett avbrott på denna fruktansvärda
tystnad.
– Jag ska lära er ... Rädslan strök genom salen.
Lärarinnan tystnade åter.

Den smala blicken började vandra utefter raden. Den
tog ett fäste vid främsta bänken i mitten. Hilma sjönk
ihop i sin svartrutiga klänning tills hon såg ut som en
kycklinghöna, som tryckte sig ner för att värna sitt rede.
Viktor såg fegt bort. Elsa i Blacktorp vred sig oroligt.
Karl satt krampaktigt rak. Flickan med kastanjehåret
betraktade intensivt naglarna. Mikael satt och drömde
och såg hur allt flöt honom förbi som en trög flod.
– Ture får stanna inne! Maud svarar.
Maud Rissler reste sig litet förvånad. Hon hade inte
räckt upp någon hand. Hon tycktes osäker. Hon svarade
likväl.
– Jag tror det var Maria Eleonora, sade hon med sin
mjuka, svävande röst. Det lät som om hon inte fäst till­
räckligt avseende vid om svaret möjligen kunnat vara
felaktigt. Mikael lystrade för tonen. Han beundrade
hennes röst. Maud ville åter sätta sig.
– Tror Maud?
Lärarinnan blev röd. Strecket under näsan blev skarpt
som en kniv.
– Tror Maud, återtog hon igen.
– Ja, sade Maud, som nu blivit tveksam. Hon tycktes
redan ämna ändra svaret.
– Det var rätt, händelsevis rätt, men så svarar man
inte. Minns Maud det?
Lärarinnans uttorkade ansikte började återta färgen.
Blicken flög hoppande över Mikaels bänk.
Maud satte sig tyst. Det var som om hon inte var till
lags åt lärarinnan mera, fast hon kunde.
Mikael såg Mauds nacke krympa ihop i små ryck­
ningar. Sedan rätades den ut igen i en stolt gest.







XXX.

Rasterna i skolan skimrade av händelser, av drömmar,
av grymma lekar. Barnen fortsatte på rasterna lektions­
timmarnas uppslag. Barnen förtrycktes eller gjordes till
individualister. Allt blandades huller om buller. Skolan
var en drivbänk för den mjuka, svampiga floran, som
växte i dess skugga, och för de starka, smidiga stammarna,
som bredde sig ut över allting med sina kronor, skapande
nytt förtryck.
Mikael sprang med Ture i Dundret bort till ett öde­
torp, som låg halvvägs till Runda Malmar. De sprang
hela middagsrasten. De åt ingenting. Maskrosornas fjun
spreds för stegen och röcks in i luftdragen från deras
kroppar.
De tog av in på skogen vid en avtagsväg, som var
nästan igenvuxen, och kom upp på höga sluttningar. De
kom in i ljungen och sprang som jagade älgar genom
ljungens brunaktiga hav. De blev rusiga av ljungens slag
kring de sönderrivna benen, de berusades av sin egen fart.
De ville aldrig stanna mer, utan springa, tills de föll ner
döda. Språnget gav dem en känsla av storhet – farten
lånade dem oavbrutet ny kraft – de tyckte sig vara de
enda människorna.
– Vi springer till ödetorpet, ropade Mikael mellan
flåsningarna.

Tures långa, glidande steg vann fort över den torra
och knastrande malmen. Mikael sprang efter och betrak­
tade hans simmande lopp, full av avund och beundran
för dess styrka. Han blev trött och hade svårt att följa.
På den höga åsen stannade de. Ture samlade en mängd
skarpa, rostiga stenar. De löpte vidare ned mot det över­
givna torpet, där de såg fönstren stirra blinda emot sig
på långt håll.
I skogsbrynet ställde de upp. Ture var inte det ringaste
trött. Han lade de vackra stenarna i en rad framför sig.
Det var fjorton stycken.
– Du först.
Mikael skakade sina stenar i handen och värderade
dem.
– Det blir ingen kvar åt dig.
– Ha! Kasta du, får vi se det.
Ture böjde sig ned över sina fjorton stenar. Han satt
en stund som en apa med sina långa armar hängande
över de roströda skärvorna.
– Numrera upp rutorna i tur och ordning, kommen­
derade han.
– Du får gå närmare, eggade Mikael, redan skälvande
av fröjd.
– Jag behöver inte gå närmare!
– Vi håller vad.
– Räkna upp avståndet bara, så skall jag visa dig,
uppmanade Ture lugnt och såg med värderande ögon mot
det lilla torpet.
Mikael halvsprang sträckan över åkern, som var över­
vuxen av blåröda tistlar. Han räknade stegen. När han

kom fram till stugan, skrek han ut avståndet. Det var
etthundratrettiotre steg. Sedan sprang han tillbaka.
Ture reste sig. Han hade ordnat de roströda stenarna
efter vikten och de små snitten i var och en av dem. Han
smekte dem med sina fingrar. Än en gång synade han
fördjupningarna, som skulle styra i luften. Han vände
stenarna med groparna ner.
– Kasta!
– Vänstra övre rutan, mumlade Ture torrt. Vänstra
fönstret ... räkna ...
Mikael räknade. Vid ”tre” höjde Ture armen och
kastade.
Stenen flög i en vackert böjd linje över den tistel­
fyllda åkern. Den flöt stadigt och jämnt som ett snöre
följt den i en båge. Det var en av de bästa stenarna.
Fördjupningen var fint urfrätt och gav stenen en fin
känslighet i luften som en hand.
Mikaels hjärta upphörde att slå, andedräkten hejdade.
Stenens magiska kurva fulländades under sekunder. Som
en letande fågel närmade den sig övre kanten av fönstret.
Den närmade sig den bestämda rutan ... Glaset klirrade.
Vänstra övre rutan på vänstra fönstret föll med mycket
skramlande ned utefter den gråa väggen.
– Var det rätt ruta? Ture reste sig ur sin samman­
hukade ställning.
– Det var rätt ... Men det var den finaste stenen ...
– Räkna igen då, så gör jag om det. Högra övre
rutan på höger fönster!
Mikael räknade åter sina tre siffror. Stenen flöt ut på
sin smidiga kurva. Glaset i den avsedda rutan föll

klingande ned utefter timret, och vid stenens nedfall
hördes ett tomt eko inifrån golvet. Stenen hade rullat
dit in.
– Du skulle ha tagit den näst under, sade Mikael.
– Varför det?
– Vi bestämde det.
Ture brusade upp och blev eldröd i ansiktet. Han
skrek:
– Vi bestämde den här. Vi bestämde högra övre rutan
på höger fönster!
– Jag har för mig att vi bestämde den undre.
– Det är lögn!
– Skrik inte så, det kan komma någon ...
– Vad hittar du på det för? frågade Ture med gråten
i halsen och skälvande stämma. Vad pratar du det för?
– Ta den undre nu då!
Mikael började darra. Tures arm lyftes. Handens och
underarmens linje tog upp den beundransvärda kurvan.
Underarmen var redan färdig att göra den fina knycken.
Stenen låg som en rödskimrande fågel i hans halvöppna
hand. Den var färdig att flyga ut i sin bågiga bana. Då
lät han armen sjunka. Rösten flammade. Ögonen riktades
förebrående på Mikael.
– Varför ... pressade han fram. Det var något av
vanvettet i hans röst. Han var så upphetsad att han till
slut inte kunde tala.
– Kanske det var rätt, sade Mikael undvikande. Han
tillade: – Kanske tog du fel ruta också.
– Jag kan ta alla rutorna på samma sätt!
– Kanske du kan det, kanske inte också ...

– Vad tusan sade du det där för? frågade Ture än en
gång och sparkade alla de roströda, vackra stenarna långt
ifrån sig.
Det var som om något sprungit sönder omkring dem.
Hela skogen blev i ett slag orolig. De kände sig rädda
för sig själva och den.
– Om du inte sagt det, så skulle jag ha kunnat ...
Det lät hjälplöst, jämrande.
Ture började springa inåt skogen. Han ökade farten
till dess Mikael inte längre kunde följa honom.
Ensam sprang han ned mot skolan genom ljungens
brunröda hav. När han kom fram, satt Ture redan liten
och sned i sin bänk. Timmen hade börjat.







XXXI.

Skolan låg på en kulle, framför den ringlade vägen,
bakom den fanns en kjusa med gamla, maskätna aspar.
Där nere låg sophögarna, där nere växte det skogar av
grågröna mållor, där stod en guldregnsbuske som hade
stora, gyllne klasar om sommaren.
Barnens ögon sökte sig ut genom fönstren och letade
efter fästen. De letade efter händelser. Timmarna drog
förbi som bleka spöken. Barnens ögon letade efter något
som rörde sig, eller också bara efter blommor och jord.
I sin hunger efter händelser förstorade de allt som
hände. De talade om olyckor utefter vägen eller i skolan.
Då de kom hem berättade de för de vuxna. När de vuxna
inte lyssnade tillräckligt, överdrev de allt för att få dem
att lyssna. Att få de vuxnas öron för sina berättelser var
målet för dem.
Klassen hade skrivning och tuggade pennorna. Lära­
rinnan gick ut och in i salen. Hon satt långa stunder
och läste i en bok, med det missnöjda ansiktet djupt
nedåtvänt mot boken. Ibland sydde hon på en duk, med
vilken hon tänkte smycka sin ödsliga bostad, där hon
bodde ensam med sin förtorkade dygd.
Viktor gjorde den hemliga synden, där han satt i
bänken. Han förde försiktigt handen innanför rocken.
Lärarinnan tycktes aldrig upptäcka honom. Han vande

sig att vid orgasmen sitta alldeles stilla som om ingen­
ting hänt.
Ingen annan vågade göra det. Elsa från Blacktorp såg
skamset bort. Mikael blev avbruten, medan han försökte
rita av Maud med hennes långa, mörka flätor. Han kunde
aldrig få henne vacker nog. Den sista halvtimmen bör­
jade han skriva. Hans skrivning lästes upp. Men han
kände det likväl som om han skämdes för de andra. Hans
segrar var i allmänhet för lätta.
Som små upphörde barnen aldrig att förvåna sig över
hur litet de vuxna visste om deras egen, hemlighetsfulla
värld. De visste så litet om deras frestelser och drömmar.
Äldre glömde barnen bort det. Då de själva en gång blev
föräldrar, hade de glömt det alldeles.
Med häftigt klappande hjärta mindes Mikael de stora
genierna. Somliga hade blivit vansinniga – åter och
åter vände han tillbaka till dem. De hade blivit van­
sinniga därför att de varit så stora genier. Deras huvuden
hade sprängts sönder av deras ofantliga hjärnor. Han av­
undades dem även för detta. Han läste om de stora här­
förarna och kände hur han frös invärtes. Han skakade av
en förväntan, som redan tycktes honom till stor del upp­
fylld. Han behöll den mycket noga som en hemlighet.
Han ville vara ensam om den, tills den blev uppenbar
för alla. Det fanns inte någon trappa upp till hans
drömmars höjd – han var antingen nere eller uppe,
aldrig halvvägs, aldrig på väg ner. Han ettdera flög eller
störtade.
När lärarinnan gick förbi Tures plats, såg hon åt ett
annat håll. Hon brydde sig inte ens om att se efter vad
han hade skrivit ...

Mikaels växtvärk var ohygglig och hård. Endast några
år senare föreföll honom denna tid egendomlig, obegrip­
lig, kaotisk. Hans värld tycktes honom helt färdig att
springa sönder. Ingen människa lärde honom ett enda
naturligt sammanhang. Allt hängde i luften, saknade
samband, fick växa till fantastiska lianer, klängande sig
fast endast vid luft.
Scenerna från betäckningsplatsen återkom nu alltmera
sällan i hans drömmar. De ersattes av flickor. Stundom
blandades dock allt tillsammans. Flickorna i drömmen
fick en brun, hårbeklädd hud, som de unga kvigorna,
fastän de hade röda sidenband i håret eller blommiga
klänningar kring benen med spensliga klövar. Det var
reminiscenser och atavismer från övergångstider i livets
historia.
Han erfor tydligare, mer medvetet, den erotiska jorden.
Hans pubertet hade börjat nå medvetandets skede. Han
älskade intensivare den mjuka, varma sanden om somma­
ren, och han sökte sig till den. Han lät fötterna sjunka i
jord och vatten till anklarna och erfor lugn av det, medan
han var mindre. Nu återuppstod detta i andra former.
Det vidunderligt eggande och dunkelt varma i regnvått
gräs fyllde honom fortfarande med tillfredsställelse. Men
mycket ökade endast hans oro. Han började erfara det
otillräckliga i att umgås endast med jorden.
Första gången han fick orgasm, skänkte det hans till­
varo en ny anledning till skräck, men också en ny, hem­
lighetsfull mening. Han slapp smärtorna i nacken, en del
av svindeln, han tyckte han fick en klarare syn. Den första
ofrivilliga pollutionen, en natt på våren under någon av
hans erotiska drömmar, fyllde honom med befrielse, han

kände efteråt nästan ett slags renhet. Hans drömmar blev
mildare. Från frestelsen att ge sig själv tillfredsställelsen
kunde han dock ännu icke frigöra sig. Därtill satt den
för djupt, i naturen själv.
Mikael hade sin första erotiska upplevelse med en
flicka. Den efterlämnade en skriande otillfredsställelse
och nya hetdrömmar, som plågade honom länge. De
jämnåriga flickorna i skolan hade upptäckt kittlarens
läge. De var något efter pojkarna i tid, några tycktes
däremot före. De var framför allt räddare, hemlighets­
fullare, de övervakade sig själva på det sätt, de lärt sig
av mödrarna, och de narrade alltid pojkarna att tro de
var oskyldiga. Enstaka händelser kom någon sällsynt gång
pojkarna att ändra på denna syn.
En dag följde han Ture nästan ända hem till Dundret.
Ture visade stycken av en maskin, som han hade gömd i
några enbuskar invid vägen. Mikael såg från ett berg
storskogen ligga under sig i stora, bågnande böljor. Solen
stod ännu och darrade med vågor av kvav hetta.
Rädd att vara så långt hemifrån tog Mikael en genväg,
som Ture visade honom. Han sprang barfota på de hala,
bruna barren på stigen. Efter ett stycke väg kom han till
ett torp, där han träffade Elsa. För första gången såg
han Blacktorp, Elsas hem, ett bland de minsta av de små,
blommande torpen upp emot storskogen.
De hade aldrig träffats annat än i skolan. Mikael lade
märke till att Elsa var på ett annat sätt nu, då de var
för sig själva.
Torpet stod tomt. Föräldrarna var på åkern. Elsa visade
honom sin lekstuga, som var en kullstjälpt lår och låg ett
stycke in i skogen under några höga, smalspiriga granar.

Hon sprang före honom på backen och visade också
lagården, stugan, källan ...
– Vi leker en stund, sade hon till sist.
– Jag måste springa hem.
– Vi leker en stund, upprepade hon envist, tills han
lydde henne.
De lekte flera lekar, som det inte blev någon ordning
på. De hade aldrig förr varit ensamma. De upptäckte att
skolans gemensamma lekar inte gick bra i denna ensam­
het. De kröp tillsammans in i den kullstjälpta låren, som
var möblerad med en cigarrlåda och hade husgeråd av
små målade porslinsbitar efter sönderslagna tallrikar och
fat och som hade avbrända tändstickor till knivar och till
gafflar. En grankottsko på stickor stod i ett hörn. I en
bleckdosa låg en liten docka. De satt bredvid varandra i
låren och såg ut under de höga, skuggiga granarna.
Mikael kände ett slags hemfrid i detta dockhem, som
han av hänsyn till Elsa behandlade med respekt.
– Vi leker far och mor, förslog hon, då flera av för­
söken redan strandat.
– Ja, sade han likgiltigt. Han tänkte på att Maud
bodde någonstans i närheten, inte så långt från Blacktorp.
Elsa blev genast ivrigare.
– Då är du far!
– Det begriper jag väl ...
– Så måste vi ha barn. Vi måste vara tillsammans,
så vi får barn. Kom så leker vi det.
Mikael blev genast mer intresserad. Han blev sam­
tidigt en smula rädd. Han satt och såg försiktigt på Elsa
från sidan, sneglade på hennes smala rygg och på de

utsträckta benen. Hon satt som en liten gumma bredvid
honom i den kullstjälpta lådan.
– Vi är inte kvar här, ifall det kommer någon.
Han började darra.
– Tror du det kommer någon? frågade han och såg
sig om.
– Inte ifall vi går hit bort. Hit kommer det ingen.
Och för resten är vi ensamma överallt.
De kröp ut ur lekstugan och in under en tät gran,
vars grenar räckte ända ned till marken. Där inne var
marken täckt av mossa. Elsa blev allt ivrigare. De knäppte
upp en del kläder. Elsa rullade upp sin lilla kjol kring
midjan tills hon stod barbent i den bruna mossan. Sedan
ställde de sig med ryggarna mot varandra och böjde sig
båda fram.
– Så här gör man inte, sade Mikael tvivlande.
– Vi gör så här så är det inte farligt, så blir det ändå
inte riktiga barn.
– Men det blir ingenting!
– Nej ... jo då ... Nu gör vi det så ...
De gjorde bara så. Mikael kände den svala flickhuden
stryka mot benen. Han erfor eggelsen stegrad, men i
huvudsak var han besviken som aldrig förr i sitt liv. När
han försökte få Elsa att lägga sig, blev hon rädd och
ville skrika. Han ledsnade till sist. De spejade ut mellan
grenarna för att se efter om det kom någon. Det syntes
ingen, men all spänningen var borta. Och Elsa var likväl
rädd. Hon sprang omkring under granen med den lilla
kjolen fortfarande upprullad kring midjan och tittade på
sina ben.
– Det kan väl inte vara farligt ändå, tror du det?

Mikael kände djup otillfredsställelse och hade velat
visa sitt missnöje fullt ut. I stället tröstade han henne:
– Det var inte riktigt, det blir ingenting, sade han
tills hon blev någorlunda lugn igen.
De vände inte tillbaka till lekstugan. All förtrollningen
var vänd i uppbrottsstämning och oro. Han kände smärtor
i huvudet, som avtog först en halv dag senare. Han
sprang hem.
Sedan drömde han någon natt om Elsa under den höga,
mörkgröna granen. I skolan undvek de varandra. Han be­
traktade likväl under en lång tid i hemlighet Elsa – ifall
hon skulle tjockna, ifall hon trots allt kunde vara med
barn.
Han blev riktigt lugn först efter ett helt års tid, då
han förstod att hon inte var det.

*

I skolan stod striden. Den stod om allt. Den rasade om
den vackraste flickan, om det snabbaste språnget, om den
fränaste svordomen och om vem som kunde kasta urinen
längst. Mikael vann sina slag och förlorade dem. ”Få
svenskar hava vunnit ett ryktbarare namn ...” denna
hetsande rad, som han upprepade tills han i hemlighet
ersatte kungens namn med sitt eget, blev ett slags led­
stjärna för honom själv. Han mumlade den som en troll­
formel. Maud var den vackraste i skolan. Han vann sina
strider för hennes skull och han förlorade dem för hennes.
Under rasterna samlades pojkflocken i sluttningen vid
kärret. De hade här skydd av uthusväggen. Nedanför låg

kjusan med de maskätna asparna. De nykonmna ställde in
sig i linjen, tills alla stod uppställda på en rad.
– Titta nu, skrek Karl Göranson. Nu nådde Viktor
busken!
De andra såg dit med beundran. Viktor nådde märket
som hitintills av alla hade ansetts som ett ouppnåeligt
mål. Urinstrålen glittrade genom luften. Ett fint duggregn
landade över den lilla busken.
– Om jag spar mig i några timmar, så kan jag mycket
längre, sade Viktor. I morron ska ni få se!
Också lilla Karl Göranson stod där som ett nummer i
den breda skyttelinjen. Han försökte nå en bit.
– Du får allt be att få dricka ur din pappas svag­
dricka först, eggade segraren.
Han försökte igen, men nu misslyckades han fullstän­
digt. Några droppar föll på en rugg svinmålla och blev
hängande där.
– Jag ska göra det, sade Mikael.
Alla såg mot honom. Viktor log överlägset. Mikael
kände hettan vid tinningarna, och en aning sade honom
att han inte skulle bry sig om det. Han beslöt sig för
att göra det. ”Få svenskar hava vunnit ...” Lusten att
hävda sig tog övertaget med alla betänkligheter.
– Se där.
– Ingenting! Viktor stod bredbent och såg förstrött
mot sitt mål.
– Jag gjorde det nyss.
– Det ljuger du!
– Ljuger jag det ... Han brusade upp. Häftigt kände
han hettan stiga.

Viktor vände blicken mot honom. Ur hans ögon lyste
plumpt hån.
– Ska vi be att Maud kommer och blir domare
kanske ...
Hettan steg. Han försökte kväva den. Han försökte
dröja, vänta. Viktor fortsatte.
– Så långt kan nog Maud också.
Han hann inte längre, då brast allt. Det sköt röda
flammor för blicken. I hans huvud värkte det av avsky.
Han flög på Viktor i ett långt språng. Jorden sprätte
kring deras fötter. De rusade ihop alldeles invid slutt­
ningen till den lilla kjusan. Viktor vek sig baklänges och
föll. Som två mörka klumpar rullade de ihop sig bland
svinmållorna. De kullrade ända ned till nässelröset.
Mikaels krafter vek sakta. Viktor kom ovanpå honom.
Han kände Viktors breda bröst som ett tak över sig. Ut­
slagen i hans ansikte lyste tätt över honom som röda
gnistor. Med halsen tryckt mot nässlorna försökte han än
en gång måtta ett slag mot hakan. Viktor sprang hastigt
upp, fattade hans ben och började dra honom längre
nedåt kärret. De feta bladen av mållorna släpade över
hans ansikte. Marken revs upp under hans händer och
han fick avrivna nässlor i dem. Nedåt, djupare och
djupare, gick hans släpande färd ...
– Hit nådde jag, flåsade Viktor äntligen och pressade
Mikaels ansikte mot den lilla busken.
Pojkarna flinade uppifrån höjden. Någon skrek. Karl
Göranson skrattade med en nötskrikas ljud.
– Ser du nu hur långt jag nådde? återtog Viktor och
satte sig över honom.

– Nej ... var det enda Mikael kunde pressa fram.
Han fick jord i munnen och hans svar försvann ohörbart
in i den skuggiga skogen av feta mållor.
– Ser du inte det än. Nu då?
Klockan ringde uppe på skolgården. Viktor reste sig
hastigt och sprang.
– Mikael är kär i Maud, Mikael är kär i Maud! skreks
det från alla håll.
– Där fick han lite bot för det, skrattade Viktor och
återtog ledningen. Han kan få mera.
Uppe på skolgården gick Maud med en mångfärgad
boll. Solen lyste omkring henne. Sidenrosetten i håret
var brinnande röd.
– Mikael är kär i Maud ... Mikael är kär i Maud ...
Det såg han i busken ... skrek barnen. De fortsatte med
det ända in bland bänkarna i salen.
Mikael gick förbi. Maud hånlog mot honom. Hon hade
hört pojkarnas rop nyss och hon tycktes förnärmad av
det, hon skämdes.
Lärarinnan tittade bistert på dem. ”Få svenskar hava
vunnit ...” Mikael kände alltjämt svinmållornas feta blad
mot sitt ansikte och fylldes av äckel. Viktor satt redan
bredbent i sin bänk. Utanför skolfönstren sken solen.








MELODIER VID ÅN.


XXXII.

Ån flöt lugn och stilla om sommaren. På djupet speg­
lade den alarnas lövrika kronor. De bredde ut sig nere
på bottnen i böljande massor. Man kunde ligga på magen
vid åns kant och bada blicken i svallande hav av löv.
Bister gick något kort slag om sommarkvällarna där
nedåt med sina drömmar och sin smärta. Han trivdes inte
att sitta inne. Han lyssnade tigande på hur man talade
om sådd och skörd på de avlägsna torpen.
Lappsa kom krokande, gjorde sig ärenden, gick tidigt
och sent, stannade en stund och lämnade rapporter.
– Nu har man sått färdigt borta på torpen också,
sade han då de möttes.
Bister stannade framför den talande. Luften var mild.
Ibland om nätterna föll det ljumt regn över den redan
spirande sådden.
– Det är den tiden.
Lappsa slog omkring sig litet, sade något om vädret
och ämnade fortsätta.
– Jag träffade Östen i Kullen i går kväll. Han har ju
tagit om sitt ställe för hela femårsperioden, fick jag höra.
Bister såg långt bort och svarade inte mycket.
– Den som har Kullen vill väl inte mista det ...
– Nej.

När man närmade sig eftersommaren, talade Lappsa om
skörden. Han talade på nytt om Östen och han berättade
för statarna om skörden på torpen. Det var väl inte
mycket att säga. Han vred till det på alla sätt. Han kunde
ändå tala om allt med sin flödande gåva.
Lappsa gick in till Sackéusas. Sedan gumman dött
stickade mor Sackéus hans strumpor. Hon förtjänade en
liten slant med det. Ibland tog hon visserligen ingenting,
Lappsa slapp med att bara betala garnet. Då och då tog
hon en femtioöring. Hon stickade långa, vitskaftade
strumpor, som Lappsa drog på sig utanpå byxorna på
sina krokiga ben, så att han liknade en husar.
– Hugget som stickat, sade han – det är bra strum­
por. De blir bra att ha till vintern. Vad var det nu jag
skulle säga om Östens i Kullen ...
– Vad bryr jag mig om Kullen, om hur man sår och
skördar där, mumlade Bister och fortsatte invid kanten
av ån.
Men Lappsas ord klang länge på en sträng någonstans
inne i ett statarbrösts dova luta.
Bister gick tills han kom i närheten av den gamla
ruinen. Då vände han och gick tillbaka hem. Eskil var
borta, Mikael var också ute någonstans, hustrun började
att bädda sängen. De gick och lade sig. Barnen var allt­
jämt borta.
Då låg han med sitt stora skägg som ett moln över
täcket och sjönk till slut in i en trött, väntfull dvala. På
morgonen steg han upp tidigt. Han gick tillsammans med
de andra statarna ut på fälten vid dagsverksklockans
ringande. Det började åter närma sig eftersommar och
skörd.

På gården gick allt sin gång. Årstiderna växlade.
Grinden, som en gång skulle ha tagits bort, hade kommit
att bli hängande kvar, där den varit. Göransons äldsta
flicka gifte sig med en medelålders dagsverkare och
flyttade bort. Göranson själv började bli till åren nu.
Han började fetma. Han började få plommonkinder, en
försoningens bjärta färg över den trötta statarmunnen.
Det var åldern, som närmade sig, fast han ännu inte
direkt var gammal.
Kuskens Vendla växte upp till en ung skönhet. För­
äldrarna tycktes söka en inspektor eller en befallnings­
man, minst en kusk, åt henne. Hon gick om sommar­
kvällarna ofta en tur nedåt ån, ensam. Hon gick senare
än Bister. Statarbarnen såg henne på långt håll. De satte
sig på huk att vissla efter henne i alla tonarter. Hennes
slanka flickkropp speglade sig i vattnet. Hon vände sig
inte ens om, då man ropade.
Ån betraktade med likgiltighet allt. Den flöt gammal
och saktmodig vidare, maklig och litet slapp av all solen.
Allt föddes, växte, dog, gladdes och led invid den. Den
drog oberörd förbi allt som hände.
Sackéusas gick nu, sedan Olle dött, varje vacker söndag
om sommaren ut och satte sig i sluttningen vid den stora
eken. De tog en kaffekorg med. De uppsökte platsen där
de alltid suttit, då Olle varit med. Ibland satt de kvar
ända till kvällen.
Den lilla gumman plockade upp kaffepannan och
kopparna och Sackéus själv makade sig ovigt ner på det
soliga gräset. Tuvan där Olle legat på en filt grönskade
varje vår och var lika vacker varje sommar. Så mindes
de barnen.

Mor Sackéus sade:
– Det är tomt här under eken nu. Det är tomt inne
också, när man kommer in om kvällen.
Det lät så långt borta. Sackéus tittade i kaffet. Han
svarade halvhögt.
– Ja, barnen ... 
– Det finns så mycket barn. Ändå tänker man bara på
sina egna.
Nu tycktes Sackéus vakna upp. Han såg ner mot ån och
grubblade. Så försjönk han åter i tankar. Han var för­
strödd och besynnerlig.
– Ibland tänker jag på alla barn. Har man rätt att
sätta dem till världen? Kan man försvara det?
Mor Sackéus såg förskräckt upp.
– Behöver man försvara ... stammade hon, som nyss
varit så pratsam.
Lappsa brukade ibland säga att en människa hade nio
meter tarmar. Också statarna hade det, även om de ingen­
ting hade att stoppa i dem. Göransons, hade Lappsa en
gång beräknat, representerade närmare femtio meter tar­
mar – femtio tarmmeter – som låg gapande och nästan
tomma jämt!
Hon brydde sig aldrig om vad Lappsa pratade. Men
när Sackéus själv satte en sak i fråga, lystrade hon.
– Behövs det att man försvarar? frågade mor Sackéus
ivrigt än en gång.
Det lät så ängsligt. Hennes åldrade, torra sköte gömde
sig förskrämt under den veckiga kjolen. Hon skalv.
– Man frågar sig bara, Gud får ge svaret, återtog
mannen.
Han tycktes sitta och fundera över det som om han

ville få en lösning. Han funderade så sällan över några
problem. Han stod på något sätt på stället vila i all sin
fromhet. Nu hade han råkat få fatt i det här.
– Hur detta liv än är, så tycker man ändå att det
är mycket glädje i det, fortsatte han sakta. Det vill man
göra också barnen delaktiga av. Med det försvarar man
sig inför barnen.
Mor Sackéus blev lugnare. Hennes sårade moderskänsla
läktes litet. Det döende modersskötet hade ändå fått något
av det efterlängtade svaret. Förgäves hade det icke
klappat. Meningslöst, förlorat var det icke allt. Hon ökade
i visshet ...
– Han ger svaret, sade hon övertygat, och Han ger
försvaret med.
De satt tysta igen. Solskenet föll genom lövet och
skuggorna vandrade på grästopparna. De drack ur det
sista kaffet. Från statarbackarna ljöd på avstånd barnens
skrik som en flock gälla pipor.
– Hör dem! Olle hade varit tio snart nu, om han
levat, beräknade hon med klart ansikte. Sedan satt de
tysta.
Brontén kom en dag gående över till den gård han en
gång lämnat. Det var någon tid före skörden. Det var en
söndag. Brontén såg frisk och livlig ut och han bultade
på hos Sackéusas. Men då ingen svarade fortsatte han till
Göransons. Ur innerfickan på rocken stack en tidning upp.
– Kors, Brontén, det var längesen. Lever han än?
Frågorna mötte honom redan i farstun.
– Var säker om jag lever, sade Brontén. Man blev
så sällsamt berörd av detta främmande, att man knappt
kom sig för att bjuda honom stiga in.

– Ja, det kunde man ju ha sett från början, medgav
statarhustrurna när de hunnit tänka. Kliv på då!
Brontén var lika rörlig som förut, möjligen värre, och
han slog ut med händerna, när han talade. Åter kom det
gester in i statarlängan. Åter kom det fraser och stort tal.
Man hade nästan glömt bort, att det en gång funnits
daglig tillgång på sådant.
Nilsson kom och satte sig på vattentunnan vid dörren,
Bister kom, barnen slank in och till och med den hyggliga
Olmgren kom en stund och ställde sig vid spisen att
lyssna. Brontén såg sig undersökande omkring. Han bör­
jade med en viss försiktighet. Sedan slutade han med att
skjuta gnistor som han var van.
Alla ville fråga efter nyheter.
– Hur är det med Lind nu?
– Han sover väl, sade Brontén utan att blinka. Jag
ser honom ibland, det är långt mellan våra gårdar.
– Att han aldrig kommer och hälsar på. Det är snart
tre år sen de flyttade.
– De har väl nytt umgänge där borta.
– Man vet hur sällan det blir av att fara någonstans.
Kvinnorna slöt sig i en ring runt Brontén och frågade
om Linds hustru och Linds barn. Mor Göranson tog sig
an värdinneskapets plikter genom att svara på varannan
fråga själv.
– Han får väl arbeta natt och dag, förstås. En vet
hur ont det blir om tid på sommarn.
– Lind är slö som han var förut, klippte Brontén av
utan misskund. Han äter sin gröt, tiger och lider och gör
som de andra statarna. Också här är det väl sig likt,

alltför likt, sade han och såg sig granskande omkring
hörnen.
– Det blir sämre förstås ...
– Det har gått tre år nu sen också Brontén flyttade?
– Man får vara glad om man har gröt att äta, och så
får man vara tacksam för det man har hälsan.
Då tog det eld i Brontén. Han började tala hastigare.
Han riktade sig ömsom till var och en av sina gamla
kamrater enskilt, ömsom riktade han sig till dem alla på
en gång. Han slog ut med armarna. Han sparde inte
längre med det.
– När jag var och ville ha honom med i protesten,
så vågade han inte. Han smög sig undan som om han
gjort något illa. Han sprang och gömde sig ute som en
sjuk katt.
Statarna satt bara och stirrade med ovissa ögon på sin
forna kamrat. Där fanns ord som de inte förstod. Där
fanns krafter de inte känt. Där fanns stämningar de inte
hade någon del av. Och där fanns tvära och branta vänd­
ningar, i vilka de inte kunde följa med riktigt.
– Vad är det Brontén håller på med nu då? frågade
mor Göranson äntligen. Hon offrade sig för denna fråga.
Vem som helst annan hade behövt göra den, fast de
skämdes.
– Ja, vad är det för prostest, eller vad hette det?
– Vi måste samla ihop en mängd namn, flera tusental,
en väldig sammanslutning av statare från många gårdar,
och få till stånd bättre förhållanden.
Det blev ett uppehåll igen. Statarna satt och såg en
mur resas inför sina ögon. Vad som fanns där bakom

visste de inte. De hade behövt fråga mycket, mycket annat
också. Men hjärnorna malde trögt.
– Vi måste sluta oss tillsammans till ett fast block,
inte bara på en gård, utan på alla!
– Skulle det bli på flera gårdar då? frågade Nilsson
förvånad.
– Det måste bli överallt, på en gång, i hela trakten,
helst i hela landet, fortsatte Brontén att veckla ut sin
allt större plan, att därmed göra den ännu obegripligare.
Och hjälper inte protesten, så får vi lägga ner arbetet
som en man.
– Är det möjligt, han menar det?
– Det sker på ett visst klockslag, utan att släpa benen
efter sig! Var och en skyddar därigenom den andra. Var
och en skyddar samtidigt sig själv. Flertalet ger kraften.
Tidningen stack upp ur fickan som en lur och skrämde
med det sammanrullade trycket, som ingen visste vad det
innehöll. Än en gång gjorde statarna ett par frågor. De
talade lågt och tycktes ängsliga för att någon skulle höra
dem.
Brontén tog åter i med ny styrka.
– Jag gick förbi hos Sackéusas och tänkte få dem att
skriva under en passus om dåliga bostäder, men de var
utgångna. Bägge deras barn har ju dött i lungsot, som
deras ruckel lider av, och jag ville ha deras namn sär­
skilt på det. Om alla övriga skriver under på protesten i
vad den gäller bättre stat, kortare arbetstid, reparationer
och andra billiga krav, så måste man ge oss det. Det går
då inte för sig att längre ta statare från andra gårdar.
Alla är överens. Alla handlar som en man. Ingen sviker
sitt löfte.

Brontén såg sig omkring för att undersöka effekten.
Men effekten uteblev nästan helt och hållet. Generationers
tröga blod arbetade tungt i de lyssnande statarnas ådror.
Kvinnorna hade blivit oroliga. De tänkte sig häftiga upp­
brott, oro, vräkningar, barnskrik, svält, möbelbråtar
stående ute i regnet, straffpredikningar från baronen och
all slags förföljelse som en redan halvt oundgänglig fara.
De blev plötsligt rädda för Brontén. De fick en känsla av
att han listat sig in i deras hus för att störta dem alla i
fördärvet. De började se sig omkring för att undersöka
dörrar och fönster, ifall någon stod och hörde på dem
där. Brontén bara talade, talade. Han bet sig envist kvar
på sin stol och försökte lugna, oroa, upplysa, övertyga,
förklara, hetsa, skänka ny kraft och entusiasmera, allt
om vartannat. Han drog åter fram det grova artilleriet,
bestående av lungsot och drag, av vägglöss och fuktande
fönster, av herrskapens förtryckaranda och statarnas hela
ändlösa, eländiga proletariat. Han vädjade till hustrurna
med att tala om mjölkningen, som de fick göra utan
nämnvärd ersättning, blott för att männen skulle få be­
hålla platserna. Han vände sig till männen och talade
om åker och äng, och han riktade sig till och med till
barnen.
– Jag känner till det alltsammans, ropade han. Känner
jag det inte?
Han var kvick, upprorisk, smidig, medkännande,
rasande på en och samma gång. Han skalv av iver och
han talade lugnt tröstande. Statarna hade aldrig förr hört
något liknande. Rädsla och förvåning skiftade i deras
svårmodiga ansikten. De reste sig för att gå, och de blev
stående kvar. De var ovissa om han menade skämt eller

allvar. De fick alltför mycket ljus i ögonen på en gång
av detta sprakande fyrverkeri av uppmaningar och planer.
– Inte går det, inte i världen! sade Göranson dröjande
till slut. Vart kommer vi med det vi förmår? Hur långt
hinner vi, innan vi är utsvultna helt och hållet, och måste
ge efter?
– Vi kommer långt. Utan oss inga armar, utan armar
inga gårdar, utan gårdar inga baroner, som kan suga ut
oss, ropade Brontén på nytt ur sin eldsjäl.
Kvinnorna jämrade.
– Tala tystare, för Guds skull, tala tystare! Vad
skulle baronen säga om han hörde det här, och vad skulle
han ta sig till med oss, stackare. Kom ihåg var vi är
någonstans åtminstone!
Brontén svarade ljungande igen. Han berörde, utan att
tyckas skämmas för något, åter skördefesten. Han talade
om att han hade fått en bättre plats. Han beskrev för­
hållandena på den nya gården och han berättade om
reformer han redan hunnit genomdriva där. Det fattades
ännu tillräckligt. Han var fruktad på den gård där han
tagit plats. Men han gjorde sitt arbete, och när ingen
anmärkning var att göra, stannade han likväl kvar. Han
satte allt på ett spel. Alla på hans gård skulle utan vidare
komma att skriva under protesten.
– Nu till skörden? Varför just till skörden?
– Om protesten inte leder till något resultat, lägger
vi ner arbetet i skörden.
– I skörden ...
– Det känns mest. Vi måste göra det för att de ska
förstå vad vi säger.

– Inte går det an. Skulle säden förfaras på åkern?
Skulle brödet få ligga där och multna ner till ingen
nytta?
– Protesten skulle få till stånd förbättringar, det
skulle inte behövas någon strejk.
– Strejk ...
– Just strejk!
– Det låter som hädelser alltsammans.
– Barnbegränsning, så att vi statare får någon plats
och tid också för oss själva kommer att åvila var och en.
Det är det vi kommer att fordra av varje medveten.
– Gud hjälpe oss innan det blir för sent, innan det
är för sent för oss att bedja, jämrade kvinnorna, nu som
en gäll kör. Skydda åtminstone barnen, som hör på oss!
– Värre har de hört.
– Gå, Brontén, innan någon olycka sker, bad de gång
på gång bevekande.
Männen teg. De lyssnade på kvinnorna och skrämdes
själva av deras ord. Hustrurnas ängsliga röster skapade
en förtätad skräckstämning också hos männen. De bör­
jade redan att dra sig undan.
– Ni törs inte alltså?
Några följde Brontén ut i farstun.
– Jag går, men jag kommer igen!
Det lät som han hotade. Ytterligare förskrämda för­
sökte de visa vänlighet för att skydda sig med den. De
darrade.
– Kom gärna och hälsa på, men dra oss inte alla i
olycka, skrek kvinnorna därutanför med klagande röster.

– Hälsa Linds, om de syns till där borta.
– Tänk er om än en gång!
– Var då försiktig, Brontén. Skrik inte så. Det hörs
ju över hela gården.
Han rörde sig långsamt bort i riktning mot allen, och
de följde honom med ögonen så länge, att de var säkra
på att han inte skulle vända.
– Det var en faslig dag, lät det som ett eko genom
alla statarköken. Statarhustrurna var upprivna. Tank­
spridda började de laga middag.
När Sackéusas kom tillbaka från sin ek hade Brontén
redan gått. I längorna hade man hunnit lugna sig något.
Hustrurna hade slamrat färdigt vid spisarna och lagat
maten. De hade börjat diska.
Göranson stod ute på trappan och tuggade på en spån.
Han hade nyss ätit färdigt. Han rapade. Solen var redan
i lägsta laget. Nedanför statarbyggningarna rann ån
melankoliskt och lugnt.
– Branten har varit här och sökt. Han ville tala vid
dig, Sackéus.
– Vid oss?
– Skämtar Göranson med oss igen? frågade gumman.
– Han ville att vi skulle lägga ner arbetet nu till
skörden. Och han ville att du Sackéus först skulle skriva
på något papper om det, sade Göranson allvarligt.
Båda Sackéusas stannade. Gumman tryckte försiktigt
den lilla korgen intill sin söndagsblåa kjol. Mannen log
stilla.
Det frestade Göranson att verka ännu mer övertygande,
ända tills han ville förklara allt.

– Inte går det, Brontén har blivit spritt galen där
borta, tillade Göranson bekymrad, som om han noga
övervägt förslaget och ville göra också andra delaktiga
av sitt resultat.
Sackéus låste själv upp dörren. De gick tysta in. Isidors
kort på väggen hade åter glidit snett. Mor Sackéus rättade
det stilla.







XXXIII.

Brontén vandrade vidare. Han agiterade friskt, hetsade
överallt, möttes överallt av likgiltighetens och skräckens
grå motstånd. Statarna trampade med sina tunga fötter i
Bronténs eld tills de fick den att ryka. Han fortsatte ändå.
En söndag gick han förbi kyrkan. Det var under hög­
mässan, sången därinifrån trängde genom väggarna. Från
det lökformade tornet hördes klockornas dallrande dån.
Han såg ner i gluggarna till det Spaxska gravkoret, som
var försett med galler utåt, och såg hur en del av Spaxar­
nas hår växt ut ur kistorna. På ett ställe stack något som
liknade en nagel ut. Bland torrt löv och inblåsta pinnar
stod den gamle baron Henriks sarkofag ännu väl bibe­
hållen. Didriks verkade nästan ny. Brontén mindes histo­
rier av Göranson och andra. Därpå fortsatte han bort till
ålderdomshemmet för att hälsa på Sniken, som satt där
och halvsov i ett hörn.
Gamla Niklas verkade nästan klokare nu, än när han
var kvar på gården. Han reste sig först tvivlande och
redde upp litet i sängen. Men sedan kände han mycket
väl igen Brontén och hälsade. Fyra andra gamla statare
kom till och de började tala om gårdar. Bylund var med.
De satte sig tillbaka i sängarna runtom och nickade med
sina gamla huvuden. De var ett underligt sällskap. Sniken
bjöd på snus ur en liten rund dosa.

– Den är min, sade han. Den är nästan det enda jag
har kvar sen gammalt.
– Hur har ni det annars?
– Det knallar, svarade Niklas sin forne kamrat och
betraktade honom närgånget och granskade. Huset här
liknar bra nära södra längan, fast det är större. Annars
inget ont att säga om det.
Brontén hade själv gjort den liknelsen för många år
tillbaka. Det slog honom åter hur gården gick igen här.
Statarna hade här skilts från sina kvinnor, i de fall de
ännu levde, men det berodde på utrymmesskäl. De be­
hövde inte längre ha dem så nära sig. Deras nätter var
kalla, deras kvinnor med. Kvinnorna bodde i ett stort
flackt rum för sig själva.
– Vi byter fortfarande folk med er där borta på
gården, då och då kommer det en ny hit. Och härförleden
gick en ifrån oss – Tekla. Hon tänkte sig visst över till
någon där borta och ta plats, sade Niklas.
De gamla fattighushjonen satt till och med och skröt.
– En av oss är ringare i kyrkan nu, vi ringer för
bröllop och för de som glider undan.
Brontén lystrade.
– För krig och brand?
– Nej – hitintills hade det då inte varit för krig och
brand ...
– För revolution då? Eller för strejk?
– Vad han pratar för konstiga ord! Gubbarna slog
sig förnöjt på sina knän och skrattade som en flock
skrockande orrar. De satt i huset och skrockade som i ett
stort träd.

– Han har då alltid haft så mycket besynnerliga ord
och konstigheter för sig, den Brontén! sade Niklas upp­
lysande åt de andra, medan han log gott. Vi säger ju att
vi mest ringer för de döda ...
Det var underligt att i längden sitta och lyssna till de
gamla statarna. De liksom inte värderade liv och död
längre. De talade om bekanta – han är död nu, sade de.
Ordet ”död” hade inte längre någon förskräckande klang
för dem. Det lät inte mystiskt eller ens märkvärdigt, det
var deras vanligaste ord.
De kom att nämna Lappsas gumma.
– Hon har ävlats på sitt sätt, nu är hon död.
– Hon gick den där blåsiga hösten, drog sig en av
kamraterna till minnes. Och den som var ringare sade
som bekräftelse på det:
– Ja, jag minns det, jag ringde ju för henne. Det
var som det skulle, allt.
Niklas sade i förbigående:
– Tekla tänkte sig visst däröver, när hon gick. Hon
var snäll, fast hon var klen i förståndet. Hon fick också
släpa med mycket här.
När Brontén satt och stirrade ut genom det låga fönstret
på kyrkans vita stenkub, på löken, på det svarta korset,
blev han oviss på sig själv. Han satt och lyssnade till
alla dessa röster och blev själv tyst. Livet tycktes honom
i den stunden segt som en massa, och alla, han själv
med, trampade i den, bara runt. När han ville tala om
förbättringar, så möttes han av denna gammalaktiga be­
låtenhet. När han ville bli entusiastisk och vild, så bör­
jade de gamla bara tala om döden. Så pressades hans

bröst ihop av erfarenhet och förnöjsamhet ... Det var
nära att han började hata åldringarna framför sig.
Han såg folket komma ut från kyrkan. De ledbrutna
statarna fortsatte att tala än en stund.
– En av oss grävde förut, men nu har han själv fått
grävt åt sig. Så numera är det en annan som gör öpp­
ningarna, satt Sniken på nytt nyter och beskrev hän­
delserna ur fattighusets centrala värld. Jag för min del
orkar inte, annars bleve det ju alltid en slant.
– Det skulle väl grävas åt den sista Spaxen snart?
Brontén gjorde en ansträngning och harskade upp sig.
– Säg inte det, han lever nog länge, han. Och för
resten så har de ju sina konstigheter för sig. Det grävs
inte åt dem, en fattig får inte tjäna en slant på någon
öppning ...
Han petade tankspridd undan ett rött skal från säng­
kanten, så att det blev liggande mellan hans fötter.
Spaxarnas krypta låg framför dem, tryckt intill kyrkan,
nästan som en liten kyrka för sig själv.
– Jag får ju en slant då och då i alla fall, sade han
försonligt. Man behöver väl inte heller så mycket.
Brontén stannade inte länge. Innan han gick visade
Niklas honom en gammal rock, som hängde på en spik
vid dörren.
– Det är Sackéusas gamla rock. Jag fick den sista
gången. Det var strax innan Lind körde ...
Gubbarna följde med ända ut på backen i solgasset,
där de satte sig vid väggen. Några stänk åbrodd lyste
ljusa mot den mörka mullen. Ett par gumansikten stack
nyfiket fram bakom en ruta.

– Tack för besöket, sade Niklas salongsartig och lyfte
handen. Kommer det ingen, så går det ju ändå. Kommer
det någon, så är det bara roligt.
Bylund vände tillbaka in. Han huttrade i det klara
ljuset.
– Jag går och lägger mig ett slag, sade han åt Sniken.
Brontén gick. Han var på något sätt förlamad.
Vackra Adolf hade inte synts till. Han var som vanligt
ute på sina vägar.







XXXIV.

En stor, egendomlig händelse överskyggade för Mikael
denna sommar. En av stationssamhällets kvinnor kom en
dag till gården. Hon verkade främmande på långt håll
och gick försiktigt mellan statarlängarna som om hon
vädrat hundar. Hon tycktes inte säker, förrän Antea slutit
sig till hennes sida som ciceron. Antea förde den främ­
mande in i statarköken, satte henne på en stol mitt i ett
av dem, och lät henne där genomborras av hustrurnas
rovgiriga blickar.
– Men vad har hon i asken? Det kan en väl se är
något rart. En fin fru i hatt och allt ... Men vad kan hon
ha i asken?
– Det är det som är hemligheten! sade Antea och såg
klipsk ut. Och hennes smala kropp svirrade av tillfreds­
ställelse.
– Det kan väl ingen begripa vad som kan få rum i
en så liten ask. Nej, det vet vi inte.
– Det är amerikanskt lotteri, sade den främmande.
Jag säljer lotter.
– Amerikanskt?
– Man betalar efter siffran man får, det är enkelt.
Och nu ska vi väl försöka.
Nu skulle statarhustrurna köpa lotter. De hade aldrig
hört talas om amerikanskt lotteri förr. De hade ingen

vana att ta lotter. De rörde litet i plåtasken med de hop­
rullade papperslapparna och tittade på varandra. De blev
inte mycket klokare av det.
– Mor Göranson ska ta, uppmanade Antea. Det är på
en lampa.
Men vad det var på var inte så viktigt, eftersom ny­
modigheten med ett lotteri tills vidare förtog nästan all
uppmärksamheten från vinstföremålet självt.
– Är det på en lampa?
– Man vinner en lampa, om man tar en lott och får
rätta numret.
Antea eggade oupphörligt.
– Mor Bister ska ta! Vi andra har tagit nu. Alla ska
ta! Försök, mor Bister vinner nog lampan!
Mikael och de andra kom in för att titta. Mikaels mor
drog sig i det längsta, men så skulle även hon ta en lott.
Hon fick nummer sexton. Det stod skrivet med blyerts
innanför på lappen. Hon fick följaktligen betala sexton
öre, och så gick den främmande igen med sin plåtask.
Det skulle bli avgjort vem som vunnit litet längre frampå
sommaren.
Man glömde nästan bort det, men så en dag i höet kom
den främmande kvinnan igen. Hon hade nu ingen ask.
Men i stället bar hon på ett stort paket, inlindat i många
varv papper, med ett snöre snott runtomkring.
Antea var även nu med. Hon skrek på långt håll så
det hördes genom längorna:
– Nu är det avgjort! Gissa nu vem som vann!
Alla såg tillbakadragna ut. Alla tänkte på sig själva,
men ingen vågade säga det direkt. De nickade åt varandra
och menade, att där hade nog vinsten ramlat ner.

– Lampan gick till nummer sexton, sade den främ­
mande. Det var ju här. Och nu ber jag få gratulera till
vinsten!
Mikaels mor steg litet blygt fram och tog emot det
oformliga paketet. Antea hjälpte henne att veckla av alla
papperen, som var som bladen på ett kålhuvud. Det blev
ändå någonting kvar. När höljet var fallet hade man fått
fram en stor lampa med en i många snirklerier vriden
järnfot. Den såg ut som ett träd med fyra väldiga grenar.
Kring stammen hade man tvinnat en snodd.
– Skäms inte för sig, tror jag? sade den främmande.
– Det var mig en baddare att vara stor!
– Sexton öre är också pengar, men inte får man säga
det var dyrt, erkände den lyckliga.
– Vi andra tog också, men fick ingenting, påminde
mor Göranson en aning bittert.
– Den som har tur, se ... sade Mikaels mor och för­
sökte fatta galoppen.
Nu synade man lampan från alla håll. Ingen hade sett
en sådan lampa förr. Man var oviss. Den såg rätt enkel
ut som lampa betraktad, det mesta på den föreföll att
vara för prydnads skull, och likväl förstod sig ingen på
den alldeles.
– Vad är det som lyser då?
– Det ska vara en lampa i ...
– Ska det vara en lampa i lampan!
– Glödlampan hör aldrig till armaturet, det förstår
ni väl, sade den främmande leende. En glödlampa kan
man få köpa i vilken affär som helst i stan.
Mikael blev imponerad. Modern skämdes för att hon
visat sin okunnighet på detta skriande sätt. Och hon

aktade sig noga för att fråga om ytterligare. Den främ­
mande drog sig efter kaffet bort igen.
Nu kom en orolig tid för lampan. Den stod i nära två
veckor som ett rangligt spöke på byrån bredvid vasen
med pappersblommorna. Bister tog den första kvällen i
sina jordiga händer och log litet osäkert. Han kände att
även han var på främmande mark, och han ville inte säga
något särskilt. Eskil synade den likgiltigt. Men bland
kvinnorna på gården väckte den från första dagen till
den sista stort uppseende. Kvinnorna samlades kring den
skrockande av förvåning. Antea drogs dit in för att se på
den för hundrade gången. Det var ju på sätt och vis hon
som lagt sitt råd till den vinstbärande lotten. Lampan
hade genom hennes förvållande kommit att hamna i
huset, som med den gjort en helt oberäknad vinst. Antea
ansåg sig därför nästan ha del i huset. Mikaels mor måste
till slut ställa upp den på vinden för att hinna med annat
än visa den och beskriva hur lottagningen gått till. Men
då och då gick hon fortfarande upp på vinden och tittade
på lampan. Mikael hörde flera gånger hur föräldrarna
talade om en stadsresa. De tystnade då han kom in. Men
någon tid senare talade de åter om att resa till staden.
Vem skulle fara då? Modern såg hemlighetsfull ut. Hon
gick än en gång upp och tog fram den dammiga lampan.
Det var som om hon trodde att den stod där uppe och åt
sig själv och förintade sig själv. Men den var lika tung
som den varit. Den blev ställd tillbaka igen. Det gick
månad efter månad av sommaren.
En dag i början av juli verkställdes denna oförglöm­
liga resa. Sällsamma moln uppfyllde dagar i förväg
himlen. Modern tog ned sin rödbruna klänning från den

silluktande vinden. Då ingen såg henne slog hon in
lampan i många varv papper. Hon fäste ett grovt, hamp­
liknande snöre omkring.
Tidigt om morgonen satte de sig på mjölkskjutsen och
följde den till stationen. Modern var hemlighetsfull som
hon brukade, de ovana kläderna kom henne att verka
sorgsen och sträng. Mikael höll lampan hela tiden. På
tåget hade de den emellan sig på bänken, försiktigt, så
att den inte skulle ta skada av stötarna, och så att den
inte skulle komma bort.
Det värkte redan i huvudet av den ovana resan. De
tyckte att alla stirrade på dem. Tåget rusade genom
tunnlar. Slutligen såg de tornspiror och fabriksskorstenar
resa sig över skogskanten, och de närmade sig målet.
Mitt i ett solgass, där lätt klädda människor skyndade
omkring, steg de ut på Centralen. De var där de skulle.
Dagen i staden blev på något sätt ovansklig – en dag
av oändlig förvåning, av förkrossande upplevelse, av
oändlig förödmjukelse, av oändlig smärta.
De var ryckta ur sin miljö. Stadens väldighet bredde
sig över dem. Den lade sig som en mara över deras bröst
och trängde in klorna i deras inälvor. De vred sig av
osäkerhet, av rädsla, av oro.
Modern hade varit i staden förut några gånger. Men
hon var ändå lika osäker. Med lampan, inlindad i alla
papperen, emellan sig, blev de stående som fastnaglade
redan utanför den rökiga stationen. Fräna dofter och ett
öronbedövande brus kom dem att skälva. Husen hängde
hotande över dem, liksom färdiga att falla. Skönheten
kom dem att krympa samman. Andras ledighet gjorde
dem ännu otympligare än de var.

De blev ivriga och trodde de stod på förbjuden plats.
De dök in i en smal gata, bara för att ta vägen någon­
stans. Men gatan förde dem åter ned till järnvägen. De
måste vända tillbaka och kom in i en sugande folkström.
Folk gick på dem, de knuffades vidare, en gammal kvinna
hötte hotfullt åt dem, och modern drog sig undergivet så
nära husväggen hon kunde komma. Så fortsatte de under
mer än en timmes tid.
Under åratal hade modern drömt om de stora skylt­
fönstren i staden. Hon hade lagt undan tidningsklipp med
annonser. Dagar och nätter hade hon drömt om dessa
väldiga fönster, om dessa skimrande butiker, om dessa
rumslånga diskar med dess brokiga, lysande varor.
Men de kom aldrig åt trakterna för dessa butiker.
Modern tycktes hela tiden tro att de skulle komma fram
till dem av någon slump. Hon antog att de till slut skulle
gå rätt på dem... Hon underskattade den invecklade
staden. Hon räknade inte med att staden förändrades från
år till år. Hon såg sig omkring med bländade ögon, och
hon lockades gå extra långa stycken för att läsa närmare
på någon skylt. Men det var helt andra butiker än dem
hon läst om. Hon hittade aldrig de sökta. De kom bara
in i trånga, dystra gator med mörka portgångar och
främmande fönster. De blev rädda för varje gång någon
inifrån såg på dem. Moderns fötter värkte redan ohygg­
ligt. Hon traskade dock tåligt på. De trängde sig vidare
fram utefter husväggarna, hela tiden släpande med sig
den besvärliga lampan, vars papper började bli trasigt
och redan såg ovårdat och illa ut.
Plötsligt tog modern upp en lapp och sade:
– Nu ska vi fråga oss fram hit ...

De frågade och nådde efter en del sökande platsen.
Den låg vid en praktfull gata med väldiga, gråstens­
färgade hus. Det var en bank. Modern blev än sorgsnare.
– Herregud, sade hon och såg uppför den berg­
liknande väggen, där sniderierna i stenen hängde klasvis
som om de inte kunde få rum. Torka dig väl om fötterna
– vad här är fint!
Hon knackade med knogen på den kopparbeslagna
dörren. Ingen svarade. Innanför dem låg den väldiga
banken, tyst.
– Hur ska det här gå, sade hon undrande. Då kom
någon och slank ut genom dörren. De upptäckte att man
inte behövde knacka, och de gick slutligen in.
De stöttes genast tillbaka av ett ofantligt golvhav. De
klamrade sig fast efter skuggorna vid väggen. De togs
fatt av en vaktmästare, som pekade rätt fram. Så måste
de likväl vidare in över det glatta, blänkande golvet.
Här skrek deras nöd högt. De pressades samman av
rumsrymden, de förvandlades till två små mörka myror
mitt i denna öken av lysande sten. Maskiner smattrade.
Eleganta människor gick obesvärat framför dem. De för­
sökte väja ur vägen, men blev tveksamma, stod och
vajade åt bådadera hållen, stötte ihop med de mötande
och blev än förlägnare av det. Innanför diskarnas galler­
försedda öppningar stirrade skräckspridande blickar mot
dem bakom förnämt slipade glasögon.
– Vi skulle sätta in en liten slant, sade modern änt­
ligen.
– Vänd er till vaktmästaren! De hade likväl råkat
någon av kunderna.

De drevs runt disken, de föstes från lucka till lucka.
De fick svar, snäva svar och vänliga svar, alltid svar som
de inte helt förstod och kunde uppfatta. Mikaels mod
sjönk. Allt medvetande om betydenhet föll samman som
grå aska. Moderns blick simmade döende över den
luxuösa omgivningen. De greps bägge samtidigt av upp­
givandets dunkande svindel. Deras mod begrovs.
Äntligen en lucka, där man såg vänligare på dem.
Modern upprepade sin tveksamma mening.
– Det är i nummer tolv, sade mannen.
De vände åter tillbaka. De kom till nummer tolv. De
ställde in sig i en kö av väntande. Färgade papper drogs
ut och in genom den smala luckan. På ett bord innanför
låg sedlar likt drivor av skiftande snö. Kön framför dem
smalt helt sakta. Modern var äntligen framme, och hon
neg åter underdånigt vid denna förkrosselsens disk.
– Skriv en blankett på summan, befallde rösten.
De drog sig tillbaka ut ur kön. De greps av en ännu
större förtvivlan. De sökte över golvet, över rutorna med
sina skyddsgaller, över de skinnklädda sofforna, överallt.
Äntligen upptäckte de ett ställ med många slags lappar.
Modern valde efter ändlös tvekan ut en. De fyllde i den
tillsammans med stora, klumpiga bokstäver. De skrev in
siffrorna under det de såg sig omkring åt alla håll, för
att ingen skulle märka vad de skrev där. Det lilla be­
loppet såg ynkligt ut i den gapande kolumnen. Modern
bar fram blanketten. Det såg ut som ville hon gömma den.
– Aktierna kostar femhundra, sade mannen. Menar
ni det?
Modern neg åter. Hon ville dra den ifyllda lappen till­
baka i sin rödaktiga, darrande hand. Hon räckte den inte.

– Det är fel blankett, konstaterade rösten vänligare.
– Femhundra ... upprepade modern förskräckt. Inte
har vi så mycket pengar!
– Det är de blå blanketterna, fyll i en av dem i
stället.
– Vi får ge oss av, viskade modern till Mikael med
uppgivelsen i stämman, som nu var nära gråt.
– Fyll bara i en blå blankett, uppmanade rösten
tröstande.
– Man får släpa hela sitt liv för några fattiga slan­
tar ... Så ska man behöva ha det så här ...
När de gick tillbaka till disken, sade hon viskande åt
Mikael:
– Nämn för all del till ingen om det här. Tänk, vad
man är dum, sade hon åter klagande.
– Här är en blå – ta den!
Modern präntade åter och blötte i nervositeten bläck­
pennan i munnen.
– Det är vår lilla besparing på mer än fem år, sade
hon åt mannen vid disken. Den står väl säkert nu?
Det eleganta ansiktet bakom gallerrutan log. Han slog
på papperet en rund stämpel. Det dröjde. Modern fick
en tunn bok.
– Här är boken.
– Det är allt vi har, sade modern än en gång väd­
jande, som om man hotat ta det insatta ifrån henne. Det
är väl riktigt säkert?
Händerna innanför gallret fångade nästa papper. De
omkringstående log hånfullt.
– Herregud, att vi skulle ge oss in på det, sade
modern med darrande stämma. Nu har vi inga pengar.

Rösten innanför gallret läste en summa från en avlång
lapp. Det var en stor summa, flera tusen kronor. Modern
hörde det. Rösten läste beloppet högt för att det skulle
höras. Modern skämdes och drog sig tillbaka.
– Titta i boken, om det är rätt!
De såg i boken. Summan såg ynkligt liten ut, men den
stämde. Frånvaron av de kontanta pengarna, som ersatts
av bokens kalla siffror, uppfyllde likväl modern med oro.
Hon tummade den skrivna sidan och såg sig ängsligt om­
kring. De stötte emot en vacker ung dam med den be­
svärliga lampan.
Först ute på gatan var det modern brann till.
– Vi odlar säden, som de lever av, brödet som de
äter, och vi odlar linet och bereder det – så skrattar de
ut oss för våra egna kläder och för att vi inte förstår allt
deras kuckel, sade hon bittert.
Massor av människor rusade förbi. Gatorna var fulla
av bilar och cyklister. Spårvagnar rasslade undan som
blå koffertar på osynliga trissor till hjul. Luften hängde
full av trådar som svirrade. Alla gatans klockor tycktes
klinga på en gång.
– Hur kan en enskild göra sig känd bland så många,
flög en tanke som en medvetenhetens sista svala genom
Mikaels huvud.
Vilka var kända? Det var kungen, mördaren Ander,
Branting och några till ... De syntes inte här, fast de på
landet alltid representerade staden. De behärskade denna
massa utan att vara med i den. Ett hav av huvuden
vaggade bort mot en öppning till ett stort torg. Karl
den tolftes ....
– Nu måste vi skynda oss, sade modern.

De väldiga husen glodde blint på dem med sina fönster.
Unga flickor med nakna armar gick förbi dem i den torra
solen. Trottoarerna brände som skogsbrand under deras
fötter.
Modern luskade vidare med Mikael vid sidan och steg
försiktigt på de upphettade stenarna. Utefter Mikaels
rygg rann för länge sedan en förfärande, skräckfylld
svett. Han fruktade för vad som återstod.
Men eftermiddagen blev lugnare. De undvek att gå in
någonstans. Hungern sved i tarmarna, men de åt inte.
Modern stannade och såg skyggt in i några skyltfönster.
De skymtade litet varstans vatten, vattnet gnistrade i sol­
skenet mellan de taggiga klyftorna av husrader, men de
kunde inte reda upp staden som plan. De kom tillbaka
till ställen de varit på tidigare. De såg ofta på klockorna.
De förirrade sig en gång och kom in i en gata, som var
som en mörk ficka. Några blåklädda karlar frågade dem
vad de sökte, och då de måste svara som sanningen var,
så fick de en uppmaning att inte gå i vägen. Det var allt.
Männen fortsatte att lasta tunga säckar på en bil med
blå plåthuv. Modern fick syn på ett apotek och gick in
och köpte sig några droppar. Annars drev de bara mål­
löst och tröttade ut sig.
– Jag skulle ha köpt något, sade modern, men jag
tror jag skickar efter det där hemifrån ... Det är bättre.
Hon gick en stund igen.
– Vi skulle ha köpt kläder åt dig. Vi skulle ha gjort
det, om det inte vore så dyrt här. Nu får väl Josefin sy
dig kläder i stället.
Modern hade i åratal föreställt sig en stadsresa, då hon
skulle gå i affärer och köpa det hon behövde, saker och

ting hon förälskat sig i, ting som var så billiga att hon
kunde få dem. Hon hade spart för denna resa. Nu var
hon här. Hon ville bara hem igen, där hon passade.
Mikael blev säkrare allteftersom tiden led. Han hade
redan vant sig att gå på trottoarstenarna. Han började
hitta efter solen. Men långa stunder glömde han bort sig.
Han fick se fönster fulla av böcker. Han såg flickor som
påminde honom om Maud. Han sökte efter något ställe,
i en park, där modern kunde slå sig ned att vila. Men
när de kom till en trädgård och såg de överfyllda
sofforna, framför vilka barn lekte i brännhet sand, blev
de ändå stående under ett träd. De visste inte om vem
som helst fick gå in genom staketgrinden och uppta en
plats på en soffa.
– Vi får söka komma tillbaka igen, sade modern och
betraktade ängsligt ett kyrktorn med en klocka.
– Det är flera timmar kvar, invände han modigt.
– Jag undrar vad det är för en kyrka, som är så
vacker?
– Vi kan fråga.
– Inte törs vi besvära alla om allting, varnade
modern. Det såg ändå ut som om hon gett sig en smula
tid att se sig om. Så kom oron över henne på nytt, och
nu fanns det inte längre något lugn kvar hos henne.
– Så skulle vi in på något ställe med lampan, sade
hon och manade honom att gå.
De hade nu en enda stor chans kvar – de hade lampan.
Det oformliga paketet tyngde dem med sin outnyttjade
rikedom. Så enkelt klätt folk med en sådan fin lampa ...
Modern klamrade sig alltjämt kvar vid tanken på lampan

som vid ett fäste, här, där allting annat var gungfly
för dem.
När de släpat med sig lampan gata efter gata i ytter­
ligare en timmes tid, utan att våga gå in i de stora
butikerna, hittade de äntligen ett ställe, som såg förson­
ligare ut. De elektriska kuporna i fönstren lyste, ehuru
det var mittpå blanka dagen, och skenet blev maktlöst i
dem. De steg in i butiken. Väggar och tak var fulla av
lampor. De kände sig bortkomna, trots allt. Affären var
mycket större och finare än de hade väntat.
Modern tog hand om paketet.
– Vi skulle ha den här lampan i stånd, sade hon
ganska säker.
Nu var det stora ögonblicket kommet. När hon kände
lampans tyngd bidrog den att lugna henne.
En artig bugning från expediten höjde moderns själv­
förtroende än mer.
– Jag har vunnit den på amerikanskt lotteri, sade
hon. Jag ville ha ljus på den.
Man vecklade upp paketet åt henne. Lampans ofantliga
träd reste sig i den övriga lampskogen. Modern spärrade
ögonen, det föreföll som om hon ville vakta sin lampa
noga, så att den inte blev bytt bort. Hon var rädd att ha
den stående här, där det fanns så många andra, tydligen
sämre lampor.
– En glödlampa, sade expediten.
– Ja, en glödlampa, en bra glödlampa, sade modern
och försökte verka ännu mer obesvärad.
Det syntes ändå att lampan imponerade på dem.
– Vad är det för spänning?

– Spänning? Modern hajade häftigt till. Nu började
svårigheterna.
– Vad har ni för volt, återtog mannen framför dem
artigt.
– Det ska vara en lampa i den ... sade modern endast
stammande.
– Men jag måste veta vad slags ström ni har – för
tvåhundrafemtio volt eller ...
Allt rasade åter kring dem. Takets alla lampor började
svänga. Väggarnas mässingslampetter gnistrade som hån­
leende ögon.
– Jag förstår inte ... måste modern medge. Det be­
griper jag mig inte på.
– Ni vet väl vad ni har för styrka på er elektricitet,
hördes rösten nästan förebrående – den som varit så
artig nyss.
– Inte – har vi någon – elektricitet... Herregud
– vad tänkte jag inte!
Det var den sista skandalen. Svaret kom så skrämmande
uppgivet. Modern började hastigt veckla in den ofantliga
lampan. Hon gjorde det själv. Hon fick så famlande brått
att få den tillbaka in i papperet, att hon virade hamp­
snöret fel. Det räckte inte. Hon snodde ihop paketet brist­
fälligt.
Den lilla pappkuben med en outprövad glödlampa fick
stanna kvar på disken, där den låg. Som en skadskjuten
fågel lämnade modern butiken. Den sista skandalen hade
förtagit henne allt mod.
Nu förflöt återstoden av dagen utan händelser. De kom
ner till stationen nära två timmar för tidigt. Modern
satte sig sorgset ruvande på en bänk. I den bruna väskan

hade hon några urklippsannonser, som hon fick upp, då
hon såg efter deras biljetter. Ett slag reste hon sig och
gick fram till vattenstället i salen för att dricka.
– Man får väl dricka fritt här, sade hon osäkert,
seende sig omkring.
Skrämseln satt i, den släppte henne inte. Den hade varit
för stark. Hon satte tillbaka dricksglaset på hyllan och
såg nästan lycklig ut. Vattnet hade fyllt henne med en
frisk ström av glädje.
– Det var gott vatten. Drick du med.
Efter en stund sade hon:
– Den som väl vore henmma igen!
Oron förföljde dem ända tills de åter satt på tåget.
– Tala inte om det därhemma, stammade hon när
tåget äntligen kommit i rörelse. Om det med lampan
och allt!
Mikael satt hungrig och såg ut genom ett fönster.
Staden flöt bort, bakefter dem, på alla sina vatten. Den
hallonfärgade solnedgången stod darrande över tornspiror
och tvärt avbrutna tak.
– Jag skall segra, jag skall hämnas ... mumlade han
febrigt för sig själv, när han kände den meningslösa,
förödmjukande lampan bakom sig på bänken. Han såg
hatfullt på det sista av staden, som försvann, där tåget
rusade in genom tunneln.
Sedan tänkte han på landet, på storskogen och på
Runda Malmar. Hans förstorade ögon överflyglade sol­
nedgången med sitt trånsjuka grubbel.







XXXV.

Det kom en svartmuskig karl med ett positiv och en
mångfärgad fågel och ställde sig mellan statarlängorna
att spela. Han hade en gammal trasig hatt på huvudet,
vikt och nött av millioner hälsningar, han hade fransiga
byxor och såg gammal och skröplig ut, men på ryggen
hade han den hemlighetsfulla lådan med sitt skynke. Han
satte den svartmålade stöttan i marken, slog remmen
fastare över axeln och tog upp sin förtrollande sång.
Götlunds barn hade sett honom långt i förväg. Slasens
och Nilssons minsta fick en varningssignal. Från lekplats
till lekplats gick visselsignalernas gälla larmrop. Snart
var alla barnen samlade. Viktor kom gående bland de
sista, ensam, över betäckningsplatsen. Han gjorde sig
ingen brådska. Till slut kom också Hilma. Dörrarna till
farsturna började kippa i luften. Rufsiga, okammade
huvuden stack ut ur dess öppningar.
– En titalienare ...
– Nu sjunger jag en visa för er, barn!
De minsta försökte klara det konstiga namnet.
– En tititalienare, sade de och undersökte försiktigt
den främmande.
Gubben förde handen under det hemlighetsfulla
skynket. Han skruvade på flera skruvar där innanför.
Positivet sände ifrån sig några gälla, svidande toner.

Den mångfärgade fågeln hackade argt i ståltrådarna på
positivets topp.
– Godermorgon ... harskade sig gubben på försök
för att klara rösten. Han plirade med sina svarta ögon.
Så lyfte han åter på sin urgamla, slokande hatt. Över
platsen mellan statarlängarna ljöd den märkvärdiga
sången.

En yngling från staden är här,
som en gång jag hållit så kär.
Ni skulle blott se på hans gång,
hans växt var så smärt och så lång.
Han fria till mig i ett nu,
han ville prompt ha mig till fru,
och jag svarte ja – som jag minns –.
Men usch, såna karlar det finns!

Vid ”usch” tog positivet in väder, och det blev ett litet
uppehåll. Han tog om refrängen på nytt. Han sjöng med
sin främmande brytning:

Men usch – såna karlar det finns!

Nu var alla hemmavarande församlade. Statarhustrurna
hade krupit ut ur sina skrymslen. Blemman stod bredbent
och lyssnade noga till vart ord. Hon såg stundom en
aning överlägset på de andra flickorna, som låtsades följa
med, även där de ingenting begrep av det. Hon hade
dessutom sinne för melodierna och sjöng sakta med.
Viktor gick och satte sig på marken ett stycke ifrån.
Sången hade många verser, men refrängen var evigt
densamma:

Men usch – såna karlar det finns!

Kvinnorna nickade jakande. Mor Nilsson hade kommit
ut och ställt sig helt nära med sin putande mage. Vid
slutklämmen gav också hon sitt bifall.
– Det han sjunger är sant, sade hon uppriktigt. Det
är sant och riktigt.
Mor Göranson skrattade fräckt. Mor Bister stannade
försiktigast på trappan. Sackéusas gumma tittade ut ett
slag, men vände tillbaka, då hon hörde den världsliga
sången.
– Den kan sjunga, den, sade flera. Och se där har
han gojan med!
Men positivhalaren hade åter rört vid det hemlighets­
fulla skynket. Melankoliskt och klagande tog positivet
upp den nya melodin.

Hon låg uppå schavotten
och såg de klara stjärnor blänka.
Då tänkte hon på vännen sin,
ack, om han vore här!

Vid ”vännen” tog positivet in väder. Rösten med den
främmande brytningen darrade på ordet. Det blänkte
redan tårar på många kinder. Någon stod färdig att i sin
fattigdom singla ut en tvåöring på den skräpiga backen,
där barnens gräsdockor låg, som om även de lyssnat.
Gubben tog om:

Och såg de klara stjärnor blänka ...
Då tänkte hon på vännen sin,
ack, om han vore här!

Barnen blev som vilda av det. För barnen blev melo­
dierna slingor med fantasins blommor i topparna. Posi­
tivets sällsamma toner slingrade sig som lianer – lianer
de aldrig hade sett, men bara tänkt sig – högt upp i
luften över deras huvuden. Dessa berusande tonlianer
sträckte sig ända upp mot himlen. De blommade i fantas­
tiska färger där uppe. Barnen blev till slut matta av be­
undran och stod stumma.

Då tänkte hon på vännen sin,
ack, om han vore här ...

blommade sången oändlig vidare. Statarbackarnas
skräp förvandlades. Deras söndertrampade gräs blev
gräs i sagans vidunderliga land. Schavotten med den
hotande döden kom så ohyggligt nära. Vännen dröjde
så länge. Alla såg de sig om efter honom. Alla levde
de med, pinades av visans svårmodiga väntan, sörjde
tills de grät av medlidsamhet med den olyckliga och av
förfäran.
– Han kan sjunga, han, sade åter alla med den
djupaste beundran.
– Och vilket positiv han har! Med ett sådant spel kan
man få fram vad man känner – och vilken sång!
De var nu samtliga djupt rörda. Alla var mottagliga
som en åker, väntande på sådden. Allas hjärtan klappade.
Den främmande gubben såg det och höll hastigt upp med
spelet.
– Låt papegojan ta ett lyckobrev åt er, sade han
plötsligt.

Nu skulle statarhustrurna ta lyckobrev. Nu skulle de
få meddelanden om den lycka, som väntade dem. Nu
skulle de få se sina tillbedjare, få veta om de skulle göra
resor på tåg eller hav, om de skulle bli rika. Nu skulle
hemligheternas gudinna avslöja sin visdom. Ödet vifta
en varningsvink åt dem.
– Tjugufem öre bara! Låt den vackra fågeln ta ut
ett lyckobrev ur lådan!
Statarhustrurna var alltför rörda. Barnen slet dem i
kjolarna och eggade dem. De kunde inte motstå det.
– Fågeln väljer. Bara tjugufem öre för att få veta
allt!
Mor Göranson hade smugit sig in, utan att någon lagt
märke till henne, och kommit tillbaka igen med tjugu­
femöringen väl dold i nypan. Hon ställde sig på litet av­
stånd att betrakta lådan med den mångfärgade fågeln.
– Inte har jag någon lycka att vänta, sade hon och
rodnade.
– Alla har lycka, alla väntar lycka, svarade rösten
med den främmande brytningen. Papegojan har en hel
låda full av lycka ... Låt henne ta nu!
Gojan stack kvickt och utan alltför stort bekymmer
med valet sin krokiga näbb i lådan och drog fram ett
smutsigt kuvert. Hon hackade upp det med invand skick­
lighet.
– Den fågeln är gammal och full av visdom, sade
mannen. Nästa!
Allt fler kom nu fram och lät gojan ta. Hon tog ut
lycka efter lycka. De som fått sina kuvert öppnade dem
försiktigt, gick litet avsides och läste. De betraktade bil­
derna av de unga, sköna männen med rakspegelsleendena

och de vågiga lockarna. De läste om rikedomar, arv,
resor, om blonda och mörka ... De fick små oskyldiga
varningar att akta sig för vissa av sina vänner... Det
stod att deras äktenskap skulle bli mycket lyckliga. De
skulle få många barn ...
Mor Göranson ruskade på sitt okammade huvud.
– Det kommer mycket för sent, det här, sade hon.
– För sent, för sent ...
– Se här då: ni skall överge den andra och hålla er
alltmer till den första ...
– Den första!
– Här står vi nu med våra lyckobrev.
– Så dum man kan vara, sade mor Nilsson och fick
litet skamkänsla, som hon försökte slå bort med ett skämt.
– Jag har aldrig tagit ett lyckobrev förr, och sista
gången är det väl också, kom det ursäktande.
Det artade sig nu till ett uppvaknande efter ruset.
Gubben visste det så väl. Han sköt in lådan med lycko­
breven, kastade några frön åt fågeln som ett tack för dess
tjänst, och rörde på nytt innanför det hemlighetsfulla
skynket. Han började åter veva en melodi, han öpp­
nade den rörliga halsen för att sjunga. Ännu hade posi­
tivet en ohörd visa i behåll.
Soldiset gungade åter bort dem i blånad. Han lade den
avigvända hatten på marken och fick några mörka, kant­
nötta slantar i den. Det såg ut som han aldrig ämnat be­
gära några pengar. Han bugade sig förvånat och artigt
för var gång.
Plötsligt, som i ett trollslag, höll han upp, packade
ihop positivet, lät slantarna rinna ner i fickan. Ingen
hann med att se efter hur fort allt gått till. Han gick

upp till gårdsköket för att begära mat. Kvinnorna drog
sig in i köken. Men barnen stannade och spred sig oåt­
komliga över backarna och i skrymslen, där de inte sågs.
Statarna kom hem från sina åkrar. De svor över främ­
mande positivhalare och de gormade länge över lycko­
brev. Det hade inte gått att dölja allt. Hustrurna nekade
eller försökte slå bort det. Göranson förstod det likväl
och gormade.
– Jag tycker du har ditt att hålla dig till, sade han
och sparkade till en barnsko, som förirrat sig fram under
sängen.
– Herregud, när de andra tog ... Jag tyckte synd om
honom ...
– Tycka synd om var tiggarkrake som går vägen, det
blir mycket det.
– Det var ett välsignat oväsen du för, hade jag trott
det, så skulle jag aldrig ha gått utom dörren.
Grälet fortsatte ännu en stund, till dess Göranson blev
trött och gick in till Nilssons för att få en smula om­
växling.
Men positivhalaren blev kvar till kvällen och fick lov
att ligga på höskullen under natten. Han ställde buren
med papegojan ifrån sig, medan han gick in i gårdsköket
för att också få kaffe. Där uppehöll pigorna honom. Han
lät sig lockas att sjunga extra för dem. Inifrån gårds­
kökets fönster hördes ännu en gång den entoniga sången
– om kärlek och trånad, om vaka, väntan och bråd död.
På kvällen blev den granna fågeln häftigt sjuk. Den
låg i buren i konvulsiviska ryckningar, och den förmådde
inte mer att äta. Alla samlades kring dödsbädden, barnen
kom dit i flockar, till och med Göranson lät sig försonas

av olyckan och tog en hastig tur förbi. Endast Viktor
smög sig undan.
Det var en gripande tavla, då den främmande positiv­
halaren satt vid sin döende fågels bädd. Tårarna började
falla utför hans skrumpna, oljebruna kinder. Hans ögon­
bryn sänkte sig djupare. Vemodet i visorna nyss tyckte
få ett verkligt, påtagligt liv.
Mot slutet drevs barnen undan. Endast Hilma blev
kvar, gubben föreföll att låta sig försonas med henne.
Hilma höll vakt. Hon försvarade med händer och fötter
hårdnackat den lilla fågelbåren. Med ursinnig moders­
drift hängav hon sig åt den sjuka fågeln. Och när den
likväl dog, om en stund, så fick hon ensam löftet att
begrava den på något ställe i skogen. Positivhalaren ville
inte själv vara med. Han drog sig upp på höskullen och
sörjde.
Hilma föste barnen ifrån sig, när de efter olyckan åter
började komma närmare. I skymningen smög hon sig
med en spade och papegojan inlagd i en tom cigarrlåda
ut i dungen bakom smedjan för att begrava henne.
Näbben, som tagit ut så mycken lycka åt folk, var för­
vriden och gul.
Hon hade fått den lilla kullen av jord färdig, då
Viktor kom fram ur ett snår. Hon reste sig upp och
torkade tårarna.
– Jag gav den för mycket av salvan, sade han lik­
giltigt.
Då rev hon åter upp graven. Hon öppnade lådan. Den
döda fågelns färgprunkande skrud lyste ännu några
sekunder mot cigarrlådans fantastiska etiketter.
Viktor satte sig stirrande bredvid henne.

– Den fick för mycket. ... jag ville bara prova. Den
kolade av ... upprepade han.
Då föll Hilma på sitt ansikte över den mångfärgade
fågelns grav. När hon såg upp, hade Viktor smugit sig
undan. Hon rusade fatt honom, kastade sig över honom
– vild av modersdrift, av kärlek, av hat, klöste hon
sönder och sparkade honom, bet honom, tills han inte
kunde försvara sig längre. Hilma teg envist under hela
denna bestraffning.
Med blodfärgade händer vände hon tillbaka till fågel­
graven. Hon fyllde den åter, och hon täckte dess kulle
med gulmåror och gökärt, med blåa knappväddar, med
prästkragar, bruna humleblomster och med bondröd
klöver – med den svenska hagens enkla blommor. En
tropisk fågels grav i ett avlägset land, åt vars människor
den sökte ut lyckobrev, medan den levde ... Äntligen var
hon färdig.
Viktor hade följt efter henne på avstånd. Han hade
fattat mod på nytt. Nu smög han sig närmare.
– Låt bli mig, skrek hon hysteriskt, när han försökte
röra henne.
Men det var endast i början. Viktor hade aldrig förr
behövt kämpa för henne. Han tog det som en nyhet. Han
lade in en hel del kraft i det.
Den kvällen gav sig Hilma än en gång åt kogubbens
son. Men nu var hon redan kvinna.
Hilma blev tjockare framemot hösten och hon fick sluta
skolan för alltid. Strax efteråt fyllde hon femton år.







XXXVI.

Lappsa överraskade denna sommar med en skandal.
Alltid måste den gamla Lappsa befinna sig i händelsernas
centrum. Till vad livet än frågade honom om, svarade
han ja. Han älskade, dyrkade liv.
Då hustrun, den utpinade mjölkerskan dött, hade
Lappsa fått några lugna månader. Han hjulade litet
fundersamt, ovant kring sorgen, som andra talade om,
vände ut och in, fläkte rätt igen, ansade. Men Lappsa
förstod bara glädje.
Hans tapeters rosor stillades. Klister, gråpapper, röd
och blå färg fördes undan i skrubben. Dörren, som varit
gul, gredelin, gräsgrön, rosa, violett och himmelsblå om
vartannat, fick vara som den var – blå. Rummet före­
föll större.
Nu satt han om kvällarna, då han kom hem från herr­
gården, vid det rankiga fällbordet och sydde i knappar,
som gått ur. Han lade tunga lappar på kläderna. Han
stoppade strumporna, som mor Sackéus hade stickat.
Tidigt om morgonen gick han den långa vägen ned mot
gården, ibland sjungande – en livsbejakande änkling.
– Han behövde det, sade folket. Han behövde få
slippa sin hjälplösa börda. Nu har Lappsa fått det bättre,
han får vara sig själv.
– He, det gick nog förut också.

– Tycker du inte det är skönt på gammeldar då,
Lappsa?
– Hå, jag är ung än, jag, sade Lappsa, och det pep i
magen på honom som en ventil.
Vårens vindar tände hans sjuttioåriga oro. Hans
sommar bar på en sällsam skörd. Lappsa överraskade
med skandalen, och han hjulade på nytt in i centrum
för vad som tilldrog sig i statarnas värld.
En dag i själva islossningen, då landsvägen upp mot
storskogen ännu gick som en flod, slutade friden. Det var
redan på förmiddagen. Man spärrade ögonen i torp­
fönstren. Man glömde det man hade för händer och
tittade ut. Ett fruntimmer kom och steg i dåliga skor i
vätan. Hon var omkring trettio år, liten och benig, en
ännu ung kvinna med sökande, grå ögon. Hon hade
andras kläder, ingenting tycktes passa henne riktigt.
Många kände henne och snart var det spritt: Hon hette
Tekla. Hon hade bott på ålderdomshemmet i något år,
sedan hon flyttat från den ensamme i Nyängen. Hon
var barnlös, ensam i världen, klen till förståndet, hade
anlag för svindel, var obetydlig på alla sätt. Nu hade
hon en svartrutig halsduk, som hon också fått låna, och
såg sig omkring som en nötskrika i ruggig halsskrud.
Hon frågade efter Backlura, då hon mötte någon.
– Söker hon Lappsa?
– Inte precis ...
– Är hon inte kvar där oppe vid kyrkan längre?
– Kvar på sätt och vis, bara ute och går litet, sade
hon otydligt.
Man blev inte klok på hennes vägar, på hennes av­
sikter. När hon kommit fram till Lappsas trappa, satte

hon sig på det nedersta steget att vänta. Hon betraktade
de höga, vajande granarna och fördrev tiden med det.
Lappsa kom hem i skymningen. Hon sade ingenting
till förklaring, men hon följde efter honom in som en
skugga. Medan han tog av sig de leriga stövlarna började
hon oåtsagd plocka i spisen och göra upp eld. Lappsa
satte sig förvånad att betrakta henne. Så lät han henne
hållas.
– Unga människan, sade han då hon satte fram maten
– vart är hon på väg nu?
Den främmande pysslade envist vid spisen och svarade
inte.
– Har du övergett dem där uppe?
Tekla nickade tyst. Hon blev mjukare och mjukare.
Hon tycktes ha förmågan att lukta sig till var saker och
ting fanns i rummet. Hon gick på tå förbi Lappsa och
hjälpte honom med än det ena, än det andra. Hon dukade
bordet färdigt, men tog sig själv en bit vid spisen, där
hon stod och åt.
– Ämnar du stanna här något?
– Om jag får, sade hon äntligen och stirrade ner i
golvtiljorna.
Då det blev kväll frågade hon hur sängkläderna låg.
Skulle hon bädda upp sängen vid fönstret, där gumman
legat? Lappsa ruskade på huvudet. För första gången på
länge tycktes han osäker. Det lät underligt för hans öron
att höra en ung kvinna åter tala om sängar i hans hus.
Han ville komma ifrån det så fort som möjligt.
– Nej, nej, det går kanske med en bädd tills vidare ...
Hon bäddade Lappsas säng så bred som möjligt. Hon
vek överlakanet brett uppe vid huvudkudden, och hon

hade skakat upp bolstret och gjort det behagligt. Lappsa
blev på något innerligt sätt glad. Han kände på sängen
med handen. Sängens mjukhet meddelade sig till huden
på hans hand.
– Vi skulle kanske ha haft nya lakan, sade han nästan
blygt. Men nu var det redan färdigt, och de bytte inte.
Hon låtsades inte ens ha hört hans förslag. Efteråt tänkte
han också på hur trött Tekla måste ha varit av lång väg
och dåligt väglag denna första kväll.
Hon började klä av sig sina fula, hemsydda kläder,
och släckte lampan, när hon hade blott livstycket kvar.
Lappsa låg redan. Han låg på rygg och betraktade henne
förstulet så mycket han kunde utan att direkt vända sig.
Hon tycktes inte skämmas alltför mycket för det.
När endast linnet var kvar, såg han hennes ben mot
golvet, nakna, raka och ganska smidiga. Sedan hon släckt
och han hörde andningen av en främmande kvinna i
rummet, erfor han en stilla, varm glädje. Han hörde
hennes hand, som trevade utefter väggen med de många
varven tapeter, innan hon fann vägen till sängen. Då
mindes han återigen hustrun. Han tyckte henne hosta i
mörkret. Så sköt han undan henne och låg endast och
lyssnade på Tekla. Kort därefter kände han henne krypa
ned i sängen.
Lappsa sådde i skymningen ... Under vårligt vajande
granar sådde han ... Vinden lekte i träden utanför hans
fönster. Vårnatten svängde som en urblekt fana vid hans
vagg ...
– Det gick ju bra att dela samma bädd, sade han om
morgonen. Han tyckte redan att de varit bekanta en
lång tid.

Hon svarade ingenting. Men hon ställde i ordning hans
mat innan han skulle gå till herrgården, och han kände
en oändlig lättnad. När han skulle till att gå, lämnade
han nyckeln kvar i låset. Han frågade inte om hon skulle
vara kvar då han kom hem. Men hon nickade ett enkelt
farväl åt honom. Lappsa var för en gångs skull fåordig.
När han kom hem om kvällen, var hon kvar, och maten
stod åter färdig ...
Lappsas skandal växte hastigare frampå sommaren,
och den blommade skuggig och ålderdomligt mjuk i den
vackra augusti. Det kom ut rykten på gården, som blev
till hetsande kryddor i statarkvinnornas samtal. Det skars
pipor i vassen överallt. Tisslande hustrur med äkta­
sängar och med sedesamma, yviga kjolar blåste gälla,
pinande melodier i dem.
Kvinnan själv syntes inte mycket till, och Lappsa gick
sina dagsverken som vanligt. Han tycktes yngre, kvickare,
han var slagfärdigare än någonsin i början av denna tid.
Han berättade allt vildare historier, som man började
lyssna till med undersökande antydningar och ett slags
försmädlig överraskning. Han ljög om stadsfolket, Riss­
lers, så att man vred sig av skratt. Men ögonblicket
efteråt var man åter lika vaksam. Man lyssnade till vad
Lappsa berättade med ett öra, och till det han inte be­
rättade med det andra.
Litselängsfolket hade skaffat sig en hund. Det var för
att Maud skulle få ett djur att leka med. Lappsa tog fatt
nyheten, bollade den ut över åkrar och gårdsbackar,
planterade ut den i solen att växa sig stor.
– Berätta om hunden!
– Ingen hund – det är en hynda.

– Berätta om hyndan då ...
– Ingen vanlig hynda, må ni tro, sade Lappsa. Jag
såg den häromsistens, då den var med valpar – det är
ett slags urhynda. Den ser ut att kunna fylla hela stor­
skogen med sin avkomma.
– Hur kommer du att få rum där sen, Lappsa? Bland
alla urhyndans ungar? Bland allt, som tycks ta i och
födas där oppe nu?
– Ha, skrattade Lappsa och hjulade kvickt undan de
försmädande antydningarna.
Men nu började bekymren. Rötmånadens hetta bör­
jade gå i hjärnorna. Antea, som efter Bronténs besök
tagit fatt strötankar av agitatorn och nu predikade för
barnbegränsning – hon gjorde det av karlhat – tog sig
ett ärende till Backlura en dag, då Lappsa var borta. Hon
borrade in blicken i allt hon såg där. Och hon tog borr­
prov, som var ofelbara, djupt in. Tacksam och glad åt
sina resultat skyndade hon tillbaka till gården.
– Satt hon där ensam? frågade statarhustrurna och
anlade ansträngda, beklagande miner.
– Ensam på ett vis, och inte på ett annat ...
De lyssnade med runda öron till svaret.
– Det kommer snart att bli fler på golvet ...
– Nu har Antea tagit fel, försökte kvinnorna envisas
och vara bestämda.
– Den gången jag tar fel på sådant, får ni göra mig
själv med barn, sade Antea värdigt.
Solen gick upp som ett brinnande glosöga varje mor­
gon. Den tog sikte på de yrvakna statarna på fälten och
betraktade dem strängt. Den förföljde dem med sitt
jagande hetflimmer. Lappsa gick och sjönk allt djupare i

jorden och tycktes börja bli osäker. Då man såg den
verkan anfallen hade, ansatte man honom på nytt. Han
svarade knappast längre. Men under förtegenheten bör­
jade man ana skräcken.
– Du ska ju ha arvingar, Lappsa?
– Lugga inte en flintskallig, för då blir han håröm ...
– Det är skamligt att fråga, men roligt att veta –
säg, är det sant? Antea påstår det åtminstone.
– En tok kan hitta på mer än jag kan svara på,
fäktade han redan mattare.
– Kunde hon se så galet då? Antea är ju särskilt ut­
bildad på just sådana saker ... Och alla fruntimren far
med det.
– De borde titta på sig själva, sade den vredgade
Lappsa, men därefter blev han tyst.
I skolan gjordes småkopior av alla dessa funderingar,
framkallades, blev än för mörka, än för ljusa, ratades
och gjordes om igen.
– Augusti, fru Lusti, skrek barnen och sprang ut från
skolgrinden som en flock klingande skärvor.
– Kan man bli med barn med en gubbe?
– Det kan de äldsta och yngsta bli, nästan ...
– Kan man?
– Inte du ändå, lillnisse, sade Viktor och vred på
samtalsriktningen. Din bror möjligen ... Om han får
hjälp.
Hilma gick bredvid och sade ingenting. Hon tjocknade
redan.
På gården rasade elden värre nu, då allt tog till att
bli så varmt. Göransons, Nilssons, Slasens och Götlunds
hade familjeråd hos de första. Antea levde med en för­

brännande intensitet under hela denna rötmånad. Överallt
korsades frågorna och gav sig själva svaren.
– Breder hon verkligen ut sig för sjuttioåringen, det
trodde jag ändå inte. Kan det finnas en sån brand i den
magra kroppen?
– De har väl suttit där i ensamheten och tittat på
varann, tills de gled över ...
Gissningarna nystade i hjärnorna. Rekonstruktionerna
av händelsen skedde halvt skamset, med kränkta kvinno­
ansikten i alla kök.
– Hur det kunnat gå till, det vet de bara själva.
– Det är naturligtvis han, den slampen!
– Trodde han kanske han var för gammal? En bock
blir aldrig för gammal. Nu ser man det!
– Att man skulle behöva uppleva även detta, klagade
kvinnorna med utsinande röster, fortsättande likväl, så
länge de kunde finna ett skrymsle att låta funderingarna
glida in i.
Hur enkelt allt fallit sig en ensam vårkväll under de
höga, vajande granarna skulle de aldrig, aldrig i världen
kunna snappa upp.
– I brudsäng igen, knappt kall efter den döda!
– Gammal tåga och ungt blod.
– Vad allt i världen får inte en kvinna utstå ... ljöd
det i långa, släpande efterdyningar, medan kvinnorna
försökte försvara könet.
Men så hade Lappsas svåra tid begynt. Han började
ligga under i trista, ensidiga samtal. I augustis kvalmiga
nätter spelades tragedin upp. Den fortsatte, avbruten
endast av den rogivande sömnen.







XXXVII.

Det grinande midnattsspöket månen lämnade augusti
efter sig, släpande jorden i matthet och sorg, stirrade vint
ner på avhuggna stubbåkrar och svart potatisblast, och
seglade ödsligt och ensamt vidare. Ur eftersommarens
blekhet framsprang höstens lysande nejlika, september.
Det blev ingen skördefest detta år, baronen reste till
sina andra gårdar. Tröskverket sjöng sin brummande
sång från den stora logen. Statarna inväntade sin vinter
med tröghet. Remsorna i deras fönster började redan
spela för höststormarna. I Anteas stuga bläddrade tid­
ningarna sig själva i alla hörn.
Det hände inte mycket. Efter det att Lappsa gjort
skandal och Hilma fått sluta skolan, blev det stilla.
Lappsa arbetade på storskogen, som han brukade göra
framemot vintern, och kom ner till gården mera till­
fälligtvis.
En månad gick, en ny månad, det kom ett stillestånd
– julen. Dagarna var kalla och råa. Det kom mycket snö
in i januari. Ån frös.
En natt frös en stor abborre fast i isen i ån. Den hade
fastnat med ryggfenan medan den sovit – Lappsa kom
händelsevis och gav den förklaringen. Den stod där som
livslevande i ett stycke klingande klar is. Den hade
mistat känseln, sörjt ihjäl sig, sade Lappsa och försökte

steka den i Göransons kök. Då föll den ihop, smalt som
om den varit bara av is. De innevarande stod kvar
snopna och stirrade på en fuktig fläck i pannan.
Trettondagen var den sista helgen, en eftersläng av
julen, och i statarstugorna beredde man sig kvällen före
att fira den med en av de gamlas egendomliga fester –
sången av ”Heliga tre konungar”.
Den rödhårige Bernhard kom i skymningen över till
gården. Han hade en del papper och paket med sig, och
han gick in till kogubbens med hela surven. Eskil sällade
sig också dit. Viktor var hemma i förväg och väntade.
– Har du det röda papperet?
– Här är det röda. Det är fint papper ... Var rädd
om det!
– Ljusen då?
– Du får skaffa ljusen.
– Fan också – ska jag hålla med ljus?
Eskil spikade ihop en stomme av träribbor, över vilka
det röda papperet spändes som en mässlingsfärgad hud.
De borrade hål för de tre ljusen. Så satte de sig i ko­
gubbens kök att bygga den stora stjärnan färdig. De syss­
lade med förberedelserna hela kvällen. Vid midnatt var
de färdiga att ge sig av.
Stjärngossarnas trettondagssång, den uråldriga seden,
hade av ålder vunnit herrskapets gillande för den vackra
symbolikens skull. Likväl blev det alltmera sällan någon
trettondagssång utav, då det var ont om manlig ungdom,
som kunde sjunga. Tidigt på hösten detta år hade Bern­
hard kommit upp med förslaget. Det hade inte funnits
några andra än Eskil och Viktor att välja på. Och så
hade dessa tre själva utnämnt sig.

Inne hos Bisters stötte planen att Eskil skulle vara
med och sjunga på motstånd. Varken Eskil eller Bern­
hard, ej ens kogubbens son, hade sångröst. Man blev rädd
för det löjliga i hela detta företag. Till slut gav man
efter för lusten att se den vackra stjärnan om morgonen.
Och Eskil gick med, följd av moderns förmaningar, som
han bara skrattade åt.
I kogubbens kök arbetade ”Heliga tre konungar” ännu
med stjärnan. Man limmade fast det sista, röda papperet.
Eskil satte i de tre långa ljusen, som han tagit ur ljus­
stakarna inne, och som därför var ärgiga i pipan. När
man skulle vrida stjärnan runt, hakade den upp sig.
Stommen hade blivit för stramt fästad vid stången, i
vilken hela stjärnan skulle bäras upplyftad och hög.
Bernhard förströdde sig redan med att gnola på sången:
”Goder morgon, goder morgon, både herre och fru ...”
De andra skrattade där de låg på knä i lampskenet på
golvet.
– Tror ni vi får sprit?
– Om vi får sprit? – det kan du hacka farmor i
låret på!
– Vad skulle vi annars sjunga för, om vi inte skulle
få det?
Viktor kände sig utomordentligt stolt över att på detta
sätt slutgiltigt inneslutas i de vuxnas lag.
– Annars gjorde vi oss väl inte allt det här omaket,
sade han och visade på stjärnan.
Vid midnatt gav sig De tre konungarna av. De hade då
dragit på sig de fotsida skjortorna, som lyste spökaktigt
vita i vintermörkret. Toppmössorna på deras huvuden
liknade vassa spjut. Eskil och Viktor bar den uddiga

stjärnan emellan sig. Ljusen inne i den var ännu inte
tända, men i Bernhards ficka skramlade en tändsticksask.
De traskade den långa, snöiga landsvägen bort med sin
börda.
Natten böljade lummig och svart, och i midnatts­
mörkret tog de upp övningen på den första, trevande
sången.

Goder morgon, goder morgon, både herre och fru,
för olyckor alla bevare eder nu ...

– Det går inte att sjunga ntan en sup först!
– Vänta bara, tills vi kommer tillbaka ...
– På gården ska de få höra på sång. Då tänker jag
vi har hunnit med att klara rösten.
– Tänd ljusen! Nu viker vi av till Orrmor och börjar
så smått, befallde Bernhard, när de skymtade en avtags­
väg in genom natten.
Bernhard delade ut sina kommandon. De tände ljusen
i den röda, vackra stjärnan. De tre spöklika gestalterna
satte sig åter i rörelse. Vid Orrmors kammarfönster
ställde de sig bredbenta i snön och tog upp:

Go–der mor–gon, go–der mor–gon, bååå–de herre ...

Ingen syntes ännu. Man sov eller låtsades sova. De tog
till reserven. Det lät skrämmande och hemskt, medan
stjärnan vred sina röda uddar och ljusen flaxade i draget.

Staffan var en stalledräng,
vattnar sina fålar fem.

Förskrämda ansikten började nu visa sig i ett fönster.
”Fåå-lar fem ...” tjöt det ur delande röster.
Innanför klädde man sig i all hast. Torparhustrun kom
ut i bara livstycket och underkjolen. Barnen vaknade och
började skrika.
– Stjärngossar, stjärngossar – vad är det?
– Det är Heliga tre konungar med stjärnan ...
– Öppna inte, vi är rädda för dem, skrek barnen och
gömde ansiktena.
– Tyst litet, nu sjunger de igen, manade föräldrarna.
Jag undrar vilka det är. Vi bjuder in dem, så får de
värma sig litet ...
Den egendomliga sången fortsatte. Den blev allt tröst­
lösare, ju längre de tre sångarna hann i den gryende
morgonen. På ena stället fick de brännvin. I ett annat av
torpen hade man hört viskas om sången i förväg och
hade glögg uppvärmd, färdig att tas in.
Överallt blev de bjudna. Viktor, som var ovan vid så
mycken het sprit, raglade redan. Bernhard började också
gå vingligt och Eskil skrålade obehärskat för full bas.
Rösterna klöv sig i dagningen. Bernhards mun grinade
lystet i det röda ljuset. Stjärnan var redan kantstött och
gick knarrande runt.
I själva dagningen – en vinternatts våta, dröjande
dagning – var de tillbaka utanför södra statarlängan.
För minst tjugonde gången steg de väckande, otympliga
tonerna mot nattskyn. Det blev liv i statarnas längor i
ett slag.
– Nu är de här och är fulla som svin!
Statarbarnen såg ut genom de svarta fönstren. Utanför
stod januarimorgonen glåmig.

– Gud i himlen, nu raglar de och tappar stjärnan!
– Vem är det som kastar upp ... Det är bestämt ko­
gubbens Viktor. Och vad är det de sjunger?
– Eskil ser inte stort bättre ut. Hur har det kunnat
hända?
– Vi måste försöka släpa in dem innan något värre
inträffar ...
– Nej, dra för gardinerna bara, hit kommer de inte in!
Utifrån dagningen ljöd den skrålande sången.
I Bisters kök blev det uppståndelse. Modern vred sina
händer. Fadern reste sig ur sängen och satt och såg
sorgset framför sig på täcket. Mikael stirrade ut genom
rutan, där han såg otydligt för mörkrets skull.
– Bevare oss, så det låter! Hör bara ...
Sången skar sig på nytt och gick som i trasigt glas.
Bernhards stämma försökte ännu följa en viss melodi.
Så gick allt sönder. Det slutade i ett kaos av missljud,
i ett ohyggligt ylande, i ett vrål utan gräns.
Uppträdet blev nu outhärdligt för människoöron. Bar­
nen stirrade förskrämda genom sina fönster. Alla försök
att få visan in på rätt spår igen visade sig fruktlösa.
Ett av ljusen i stjärnan hade redan brunnit ner. De andra
fladdrade hjälplösa i gryningen. Ett stort hål gapade i
väggen till den röda stjärnan.
Bernhard gjorde en ny kraftansträngning, som åstad­
kom att sången vinglade upp i diskant. Den flög ut i
natten som ett svingäll. Men vid ett av de nya försöken
föll Bernhard som han gick och stod. Han störtade till
marken.
– Jag orkar inte längre ... vrålade han och föll fram­
stupa i snön.

Stjärnan girade på stången. Än ett ljus slocknade.
– Vi ska till Sackéusas och sjunga också.
– Jag kan inte, kom det i ett nytt stönande.
– Jag ... jag ... kan nog ... Eskil försökte sträcka
på sig och manövrera stjärnan. Ta i här!
– Det går inte.
– Ta i spetsen! Så där ja, nu tar vi snett över bara.
Då stupade också Eskil. Stjärnan frasade i snön.
– Det går inte ... kom de sista sönderrivna flagorna
av ljud genom luften.
Viktor hade blivit liggande vid väggen. Han sov efter
ett par sekunder. Men Eskil och Bernhard hade båda
krypande börjat släpa sig över mot norra statarlängan.
De såg ut som två kravlande djur i sina långa, nedsölade,
vida skjortor. Emellan sig släpade de den slocknade
stjärnan – sönderriven och frasande – genom snön som
ett övergivet hänge.
Bister hade hunnit ut. Han grep ett fast tag om Eskils
nacke, reste sig åter upp, och bar in honom i köket som
om han ännu varit ett helt litet barn.
Stjärnan låg ensam kvar i den skelande dagningen som
ett exkrement efter den försvinnande natten.







XXXVIII.

Hilma födde frampå vintern med ett jubelskri. Hon
älskade ju dock den fräcke Viktor. Hon hade så länge
längtat efter ett barn. Hennes moderlighet slog nu ut i
blomma. Hon blev nästan vacker. Hon satt inne i Nils­
sons kök, vaggade den lille i armarna och sjöng barns­
liga, entoniga sånger.
Barnet uppe i Lappsas stuga föddes och dog en av de
sista dagarna i februari. Vinden klagade då åter. De höga
granarna utanför Lappsas fönster mörknade av tö.
Det var ingen av grannhustrurna som ville hjälpa
Tekla, när hon skulle föda. Lappsa måste gå den långa
vägen till stationssamhället. Barnmorskan kom för sent.
Allt var då överståndet.
I stugan hade funnits allt som behövdes för ett barn.
Det fanns små, rena kläder. Men barnet dog likväl. Det
dog i barnmorskans armar, innan det åter blev kväll, och
det hade Lappsas drag ända till de krokiga benen.
Man dröjde med att tala om för Tekla, att det hade
dött, och då hon fick veta det, såg hon bara tvivlande
på den främmande kvinnan. Lappsa tog för första gången
på många år ner psalmodikonet från väggen och knäppte
en vemodig låt på den enda strängen.
– Vad är det du gör?
Hon låg mattögd och betraktade honom från sängen.

– Jag fick en sådan högtid inom mig, sade Lappsa.
Därpå hängde han instrumentet tillbaka på sin plats.
Han gick ut och ställde sig att hugga ved på backen.
När vedträden föll kluvna till höger och vänster om yx­
bettet, kände han en egendomlig lättnad.
Budet att barnet fötts och dött kom ut på bygden
morgonen därpå. Det kom som en utandning efter en lång
tids spänning.
– På pricken lik Lappsa, sade man tvärsäkert.
– Det kunde inte leva i den dåliga luften där oppe ...
– Den döda tog nog slut på det?
– Hon kunde mycket.
– Kära, det behövdes inte. Det var så klent, som en
liten fågel bara.
– Var det underligt då – med en sjuttioåring till
far ...
Samtalen klagade bland längorna vid ån.
Lappsa brydde sig inte längre om att neka till något.
Han lät allt gå för vinden nu.
– Livets gång är födelse och död, sade han endast.
Östen i Kullen var hygglig och tog den lille i en hem­
gjord kista upp till kyrkogården en dag, då han for till
kvarnen med säd. Barnet stacks samtidigt med ett vuxet
lik ner i en grav, som ändå fick betalas av kommunen.
På gården kommenterades det alltsammans med samma
punktlighet:
– Hörde du att Sniken begravdes i lördags?
– Han dog redan förra veckan. Ja, han förkylde sig
vid väggen.
– Då hjälpte inte Sackéusas rock längre ...

– Nej, då hjälpte den inte. Men den har hjälpt i tre
fyra vintrar ändå ... Tiden går och vi följer.
Så stod man och vred sig i farsturna en stund.
Kvinnorna fortsatte:
– Och gamla Niklas som fick sällskap i graven.
– Fick han det?
– Han fick Lappsas barn.
– Det var underligt – han som tyckte så mycket om
barn.
– Om han tyckt om det, ifall han fått se det, vill man
låta vara osagt, menade statarhustrurna och drog sig
ömkande tillbaka in i köken.
När det började lida mot våren blev mycket glömt.
Men Tekla glömde inte det som inträffat. Hon måtte ha
haft mycket underliga föreställningar om det. Hon gick
ända upp till Dundret och såg sig spörjande omkring
bakom vedbodar och uthus. Hon tycktes gå och leta för
vart steg hon tog. Ett par gånger lade hon sig på lur
för skolbarnen, som blev rädda och sprang långa krok­
vägar för henne. Senare på våren fick hon flytta tillbaka
till ålderdomshemmet efter detta års flyktförsök. Det var
sista gången i livet hon fick försöka leva.
På gården började våren komma. Ån svällde. Hilmas
barn växte och liknade Viktor som ett bär. Efter ök­
namnet på modern döpte de större barnen honom till
Finnen rätt och slätt. De hämnades på honom för det
försprång Hilma hade tagit, då hon sällade sig till
kvinnorna och blev mor.
På Hilma verkade barnets tillväxt som en tilltagande
styrka. Det andfådda försvann från henne. Det var som
om hon skänkt barnet allt det överflöd, som förut funnits

ini barmen på henne. Hon blev djärv. Fast det fanns
främmande i huset, tog hon fram brösten och lät pojken
suga sig mätt. Hennes bröst rodnade mot spetsen. Hon
satt med spärrade ben på en låg pall, medan barnet
diade. Och då tycktes hon blind för allt annat, salig och
tung, liksom hon varit beredd att låta hela jorden dia
sig mätt av hennes mjölk. Ungen skrek. Men även över
detta syntes hon känna sig lycklig. Det som hände på
gården betraktade hon i större sammanhang. Det rörde
sig alltsammans kring henne och barnet som kring en
kärna.
Våren sköt över i sommar, och statarnas grova stövlar
blev gula av frömjöl, när de trampade med dem i en
skogsbacke eller på en äng.
Bernhard skaffade sig bössa. Han gick och drev med
den utefter ån om söndagarna och sköt en kråka då och
då. Någon gång var Eskil med. De lade sig på den varma
marken med bössan emellan sig att sova.
I en solslänt sköt han en söndag en hel ormlek. Det
var mer än tjugu ormar i en enda, slingrande härva. Han
sköt ett grovt hagelskott mitt i flätan. En ohygglig syn
uppsög solen. De avskjutna huvudena bet omkring sig i
flera timmars tid. De högg gifttänderna i varandra och
försökte komma loss igen. Det lyckades inte.
– De fick så det förslog.
– En orm dör inte förrän soln går ner.
– Dör dom då så är det bra, det var ruskigt vad dom
hackar.
– Du kan vara säker!
Bernhard och Eskil stod försiktigt på långt håll och
betraktade all denna förödelse.








ETT GENIS SÖNDERFALL.


XXXIX.

Som ett eko ur fjärran trängde den stora gårdens liv
upp till Dundret. Det kom positivhalare och handelsmän,
det föddes barn och det hölls understundom fester,
drömmarna blommade och melodierna klingade vid ån
– dit kom Brontén och agiterade för strejken. I Dundret
blev alltsammans bara ett par ord.
Alfred betraktade om vårmorgnarna tankspridd vattnet
i bäcken. Snön flädde undan, hösmål och skräp efter
vintern sjönk till marken och blev liggande kvar bland
vårligt spirande gräs. Orrarna spelade i grantopparna
tätt utanför torpets fönster, och de ropade varningsrop
då de såg honom komma, de ropade: krokiga-karn! Han
gick långa varv inåt skogen med hängande armar och
kom tillbaka sent. Med hustrun talade han mindre än
någonsin.
Kvällarna kom med vått gräs – med vått, blänkande
gräs och nästan ingen vind. Han gick ända ner till
Litseläng och satt där tyst, tills man skulle gå och lägga
sig. Fru Rissler kom in med håret hängande över axlarna.
Alfred började darra häftigt. Han gick utan att kunna
förklara vad han kände, sneddande hasseldungen, tank­
spritt betraktande dammen, fortsatte den långa vägen hem.

Den gamla gallhönan lyfte och flög bullrande in mellan
ett par höga granar.
De kvava vårnätterna låg Alfred i Dundret och be­
traktade takbrädernas breda springor. Inte heller hustrun
kunde sova. I ett av de små, blommande torpen vakade
tankarna länge liksom flugorna i taket, vilka flyttade sig
från springa till springa. Ibland sänkte de sig ner till
den kvarglömda sockerskålen på bordet. De åt, fast det
var natt.
– Var är Ture?
– Ute – vad vet jag, sade hustrun och schasade bort
en fluga från kinden. Linnet, som hon hade på från
dagen, hade en bred fåll.
Alfred låg tyst en stund, innan det monotona samtalet
fortsatte.
– Slutar vi nu, får vi bli statare igen eller komma på
fattighuset, sade hon till sist.
– Du ser hur det går, vetet blir inget, allt går utför.
Det går inte längre att hålla igen.
– Vi får försöka, manade den tåliga hustrun och rörde
sig litet. Sängen knakade.
– Pojken får sluta skolan och börja arbeta, det blir
ingen annan råd. Han skulle ju ändå sluta snart.
Hustrun suckade. Hennes ögon mattades. Linnkanten
rörde sig obetydligt i takt med andetagen. En tå sköt
upp en buckla på täcket.
– Om det hjälper, svarade hon stilla. Jag står inte
ut med att flytta ner till längorna en gång till ...
Någon gäng om kvällarna öppnade Alfred den bruna
chiffonjéklaffen och drog ut en liten låda i möbelryggen.
Han räknade på nytt de tjugu kronorna, som satts av

till plogen, och vände på dem som om han inte trott att
baksidan skulle hålla vad framsidan lovat. Det knäppte
i låset, då han stängde igen.
– När det blir vinter får Ture ta ett hygge i skogen,
medan jag kör, sade han och gjorde en ny, trött ansats.
– Om det hjälper ... svarade honom åter hustruns
grubbel som ett eko.
Det var Dundret nu.
Det kom en våldsam torka i juni och satte de små
höglänta åkrarna i brand. På fälten gungade säden. Men
uppe på Dundret började åkerlapparna redan visa gula,
uttorkade fläckar. Bäcken gick torr.
Dunderfolket bar alltjämt sin börda stilla, men nu
började de att svikta, som om de äntligen gjort sig reda
för att bördan varit dem övermäktigt stor.
Ture slutade skolan i juli. Han hade alltmera för­
ändrats under detta sista år. Under de unga vårnätterna
hade man kunnat höra hans starka, vansinniga skratt i
skogen. Han hade blivit så underlig att han kunde springa
in i skogen och börja skratta för sig själv. Hans grubbel
i ensamheten blev allt gråare – skolans kvarn hade malt
ut sin mäld. Och likväl märkte han inte själv så mycket
av att stenarna nu gick tomma.
Tures såg i bäcken fick rosta ned och förstöras. Det
halvfärdiga elektricitetsverket låg endast och skräpade.
Han hade just löst en hemlighet – den lilla generatorn
av två hopfogade metallbitar han funnit på vinden –
då hans lust för elektricitetsverket vacklade och föll. En
vårmorgon sparkade han delarna till den nya upp­
finningen långt utåt Dunderbacken och smög sig in i
skogen.

Med elektricitetsverket föll hans mod. Någonting i den
tidiga morgonen, hemlösheten och modlösheten i sol­
skenet och i lukterna från jorden, hade bringat honom
alldeles ur spår. Han kastade då och då ännu en sten,
och han fick ännu ibland lusten att rusa genom den
brunröda ljungen med ett djurs rusiga lopp. Men han
gjorde det med sammanbitna tänder i ett slags slutlig
uppgivelse. Han kunde inte längre hänge sig åt dröm­
marna från förr – vad han skulle bli, hur han skulle
segra. Han vacklade bort ifrån sig själv. På kvällarna
vande han sig att be böner: kära Herre Gud, förlåt mig,
låt mig än en gång få försöka, låt mig än en gång ta i
av alla krafter och bli någonting ... Han viskade bönerna
tyst för sig själv, lika för varje gång, och han sjönk till
slut in i en orolig dvala. Kvällar han likväl inte kunde
somna av bönerna, smekte han sig själv till ro ...
Anfallen av melankoli drev honom regelbundet ut i
skogen. I skogen var han helt ensam, trädens enformiga
susande och den böljande, bruna mossan gav honom ett
visst, befriande lugn. De hetsande drömmarna om flickor
släppte honom inte, de tilltog snarare där, men han var
här ständigt på jakt efter föremål, som kunde avleda
hans tankar. Den gamla gallhönan sysselsatte honom
oftare och mer medvetet. Men strax efteråt var han till­
baka i fantasier om flickor och om deras kroppar, i
situationer mellan kvinna och man. Det fanns en tid då
han alltid tänkte sig alla flickor rödhåriga. Hans lemmar
skälvde, då han förtvivlat och vilt tyckte att han hängav
sig åt deras mjällvita hy och smala flickkroppar. Ljungen
kittlade honom i ansiktet med sina långa grenar. De
gungande tuvorna blev till jäsande bäddar i vilka han

drömde sig någon som väntade på honom. Oftare och
oftare såg han i drömmen framför sig vuxna kvinnor,
som kände till allt om hemligheten. Han viskade i trånad
och klamrade sig fast. – Ängel, ängel! När han kom
hem igen, slog han ner blicken av skamkänsla och ångest.
Ensamhetens minnen satt kvar, oförsonade, inom honom.
Ångern förjagades tidvis. Ture kände hur hans krafter
på nytt samlades. Då kunde han för någon kort stund
brusa upp i en gränslös, obeskrivlig glädje, lika måttlös
som nederlaget han erfor strax efteråt. Han greps av ett
överdrivet medlidande med allt som var svagt. Han
manade sig själv till en aktsamhet, som hotade på nytt
ta ifrån honom varje spår av vilja till handling. Han
plågades av att gå alla de skogsvägar, där myrorna
krälade, eftersom han inte kunde undvika att trampa
ihjäl något av djuren. Åka efter häst blev för honom
tidvis en fasa, även om vagnen eljest var tom och hästen
inte behövde dra hårt. Hans nervösa känslighet kom
honom att känna äckel inför allt grovt. I ensamheten och
skogen började Ture förfinas på ett sjukligt, tärande sätt,
som uppfyllde hans samvaro med föräldrarna med plåga.
Det var alltjämt full sommar, och uppe på Runda
Malmar svärmade flygmyrorna. En dag i augusti följdes
Mikael och Ture åt upp mot skogen. De började som förr
springa upp mot den stora, sommartorra skogen. Den
ena drog den andra med sig, och var och en glömde bort
sina egna tankar. Ture levde åter upp i sådana stunder.
Han återfick till och med sitt långa, glidande lopp.
Musklerna spelade i den seniga, starka kroppen. De hade
sprungit långt förbi det igenfallna Bisterstorp, då de kom
in i väldiga regn av flygmyror.

– Kan myror flyga?
– Den här tiden, svarade Ture under det han sprang,
kännande skogens nycker och genomträngande hemlig­
heterna där med sina skarpa, grå ögon. Endast när det
rörde människorna var han avsigkommen och tafatt.
De satte sig på huk vid de flata hällarna uppe på
Runda Malmar och vilade. Här satt de nu som två hop­
krupna djur långt inne i den tysta, ödsliga skogen. Luften
var fylld av små, röda flygmyror på gråskimrande vingar.
De drev över Runda Malmar i skyar, som tycktes sakna
slut. Varje slät plats av marken var upptagen av de
landande svärmarna. Högst uppe under tallkronorna
seglade andra tusenden av dem.
– De kan flyga bara ett par dagar på hela året,
undervisade Ture. Han satte fram mössan, vilken genast
fylldes likt en skål av rödfärgade prickar.
– Varför bara ett par dagar?
– Det vet du väl – parningstiden, sade Ture och
drog åt sig den krälande mössan. Vet du inte det?
– Paras myrorna i luften?
– Det trodde jag du visste, svarade Ture utomordent­
ligt förvånad. Titta här! Inte i luften precis ...
Nu landade nya myror på den flata hällen, som över­
sållades av dem. Djuren dalade på deras ansikten och
händer. Strider utspelades på mössfodrets rutor, i svett­
remmen till mössan, överallt, där det fanns ett ställe att
klamra sig fast på.
De lade sig framstupa och betraktade flygmyrorna så
nära de kunde. De urskilde de mörkare hannarna och de
såg honorna med gulfärgade kulor i stjärten. När de
övertygat sig om att det fanns myror överallt, i luften,

på marken, på deras egna kroppar – när de sett att heLt
Runda Malmar regnade av dem – då gjorde de sig tid
att betrakta de enskilda.
De stängde in en liten hage av mössorna och kröp tätt
ihop med huvudena, nyfikna och upptagna av striden.
Hannarna undvek varandra och rusade åt motsatta håll.
Men så fort en av de mörka hannarna kom i närheten
av en hona, förändrades allt. Då uppstod undret. Det
blev till ett kort slagsmål, som alltid slutade likadant.
Stjärtarna möttes i en darrande kramp.
– Tror du de känner det nu? frågade Ture ivrigt
med skälvande stämma.
Hannarna domnade fort bort och svartnade sedan sakta.
Honorna släpade dem med sig som tunga bördor ett litet
stycke, tills de uttjänta kropparna var alldeles svarta och
skrumpna som uttorkade skal. Då föll hannarnas kroppar
av och blev liggande ihoprullade. De rörde sig inte mera.
De hade berövats all sin kraft. De var döda.
– Vi försöker få ihop två hanar om en hona, eggade
Mikael.
De gjorde det. De fick två hannar att slåss om samma
hona, och de låg och gladde sig åt deras skövlande,
förödande strid. De två rivalerna rusade emot den gul­
stjärtade honan, och den som hann först försökte klänga
sig fast vid henne. Då började de slåss som i vanvett.
Mikael förfärdigade en ännu bättre lekplats av sin näs­
duk. Det vita tyget drog till sig hundratals nya myror.
Han behövde inte längre hjälpa till att föra de olika
paren tillsammans. Hannarna kom i överflöd för att
kämpa. Tusentals parningsakter försiggick i jämn följd
under deras ögon. Myrkroppar kröktes, svartnade och

skrumpnade bort i oändliga kedjor. Men honorna flög
alltid vidare till sina skrymslen, till ljungen och barren,
till sina hålor under stenarna, där de en gång skulle
återuppstå i millioner.
De låg kvar ända till dess solen närmade sig kanten
av skogen. De flata hällarna på Runda Malmar täcktes
då av döda myror vart de såg. Äntligen reste de sig. Då
märkte de att de själva skakade som av frossa.
– Har du haft någon flicka någon gång? frågade Ture
plötsligt. Säg det ärligt!
Mikael tänkte sig om, innan han svarade.
– En gång har jag haft det, Elsa i Blacktorp ... Men
hon var så liten då.
Han lyssnade på sina egna ord och tyckte de lät för
bleka. Han lade till:
– En gång har jag haft Maud också. Det var den
första gången, riktigt ...
Tures ögon blev stela. Han fortsatte skakande som av
måttlös skräck.
– Tror du jag också någon gång kan få vara till­
sammans med en flicka – riktigt?
Mikael visste inte längre vad han skulle svara. Han
tänkte ändra på lögnen med Maud nyss, men han kom
sig inte för med det. Han tordes inte se på Ture, som han
hörde darra alldeles bredvid.
– Det får du säkert!
Tures röst stegrades litet, av nyfikenhet och förhoppning.
– Om du tror det ... sade han stammande.
– Jag ska be Elsa i Blacktorp för dig, det går nog,
svarade Mikael och kände samtidigt hur han själv genom­
strömmades av kraft.

Ture började gråta. Mikael visste inte hur det gick till.
Tanklöst hade han inte fäst sig vid det ohyggligt sårande
i sina ord. Han hörde endast ljudet. Hulkningarna av
gråten lät som det rinnande vattnet långt inne i en grotta.
Ture sjönk åter ihop tills han blev sittande med benen
i två bågar framför sig. Han satt på en av de flata
hällarna bland döda, skrumpnade myror och grät. Hans
ansikte hade stelnat i ett fånigt uttryck.
– Jag ruttnar här i skogen, jag känner hur jag gör
det, sade han mellan snyftningarna och reste sig klumpigt.
De gick ett litet stycke. Sanden låg varm och torr
under deras fötter. Solen gick ner. Så började de åter
att springa. Den röda ljungen slöt sig smekande kring
Mikaels ben. Innan han kom hem, ångrade han redan
bittert, att han ljugit.

*

Denna sommar upplevde Mikael skogen. Med för­
tärande livsaptit drack han upp dess heta, värkande liv.
Storskogen, där de unga kvigorna en gång försökt trotsa
gårdens lagar och bli vilda, blev till en ny verklighet,
en ny värld för hans ögon och hans hjärna, som läng­
tade efter de vidgade gränserna. Storskogen blev till en
mystisk sång för honom. Han hade inte fattat detta förut.
Han hade endast mätt skogen i avstånd. Nu fördjupades
hans uppfattning av den. Den kom att innesluta honom
själv med hans hetaste drömmar om liv.
Kvällar och söndagar sprang han utefter ån upp mot
den väntande skogen. Han satt i skymmande sommar­
kvällar på det nedfallna Bisterstorp, farfaderns med

marken jämnade stuga, en statarsläkts mossövervuxna
slott, och drömde med hjärnan upphettad till en gräns,
där han tyckte att allt smälte. Mellan de förvildade vin­
bärsbuskarna syntes ännu märkena efter stuggrunden.
Ett stycke bort låg en gammal, nästan utsliten slipsten,
också den ett minne efter farfadern troligen, en gammal
död gubbes utslitna minne. Då tänkte han sig åter väggen,
där den gamle stått vid slipstenen, under det att far­
modern dragit den. Han kom ihåg farmoderns ord, han
återtog i minnet statarnas tröstlösa flyttningar om hösten,
han såg på avstånd stugorna fulla av barn och oxarnas
sövande gång över den rykande trädan. Då beslöt han sig
omigen för att slå sig ut, att aldrig bli statare! Han själv
skulle aldrig föras in i statarboken, bli en del i den massa,
som täckte jorden!
Man var ännu kvar i den heta, skälvande augusti.
Tidigt en söndagsmorgon sprang Ture och Mikael åter
ut på en lång upptäcktsfärd i storskogen. De gav sig
åter och åter tillsammans denna sommar in i den trakt,
som nästan bara gubben Lappsa och skogvaktaren trodde
sig känna och vara fullt förtrogna med. De satte som
sitt mål att tävla med dessa yrkesmän i att känna hela
skogen, tills de skulle hitta i den i alla dess vrår.
De sprang nästan hela förmiddagen över ljungmalmar
och genom små, starrbevuxna kärr, där vita kärrbollar
fäste sig på deras kläder och gjorde deras byxor som ull.
De passerade skogssjöarna som Mikael endast hört talas
om, svårmodiga ögon i skogens mörka infattning, och
Ture trodde att de åter nalkades bygden på andra sidan.
Men vid middagstid hade de ändå bara kommit till den
gamla övergivna jaktkojan vid Rus. Inte ens Ture hade

tidigare varit så långt. Överväldigade av all denna ödslig­
het, stolta över upptäcktsfärden, trötta och hungriga satte
de sig utanför trappan att tiga.
Som äldre, och under helt andra förhållanden, drog
Mikael sig ofta till minnes Ruskojan och den enslingens
roll den spelade i hans barndoms odlade bygd. Gårdens
folk tog sällan eller aldrig sina vägar så långt som till
den. På avstånd, när han tidtals vistades i skogstrakter,
tänkte han på jaktkojan vid Rus som på den sista kvar­
levan av en försvunnen tid. Den låg kvar från det folket
på markerna här haft jakten till mer än ett tidsfördriv.
Den hade ursprungligen uppförts av herrarna, men tagits
i bruk av torparna, sedan den sista av Spaxarna på sin
friherrinnas bön aldrig sköt ens så mycket som en fågel.
Med storskogen som en allt tunnare skyddsmur omkring
sig, multnade den sakta, medan hela landet samtidigt med
den förvandlades från ett skogsland till en odlad nation.
Ture betraktade tjärnen tills han plötsligt blev orolig.
– Här skulle jag bo ensam med några verktyg och
göra mina maskiner, sade han äntligen som om han suttit
länge och funderat på det.
Mikael kände drömmarna rusa bort med sig.
– Vi bor här en sommar, rymmer hit och lever på
det vi kan fiska i sjön? frågade han entusiastiskt.
Ture teg. De gick in i kojan, som var bara ungefär
fyra meter i kvadrat. Vid ena väggen fanns en till hälften
förfallen spis. I taket gapade ett hål med flikar, som
efter en nerfallen stjärna.
– Vi rymmer hit nästa sommar, manade Mikael igen.
Ska vi bestämma det?

Ture satt än en stund ruvande på trappan med benen
ut mot den lilla tjärnen. De var här fullständigt en­
samma. Orden tycktes dem själva få en sådan oerhörd
vikt. Ett stycke ifrån, i en kärrkant, hörde de en grodas
försenade, höstliga kväkande.
– Är det riktigt säkert du törs det? frågade Ture
tvivlande.
Mikael blev än ivrigare.
– Vi sätter upp ett kontrakt och skriver under det
bägge!
De fick plötsligt bråttom. Mikael letade fram en penn­
stump ur fickan. Men papper hade de inget.
– Vi skriver det på en bräda där.
De fann en lossbruten bräda, som de kretade jämn med
en kniv. På den släta sidan skrev de med stora, oviga
bokstäver kontraktet.
”Undertecknade förbinder sig härmed” – Mikael for­
mulerade med högtidlig min orden – ”ej vid lag men
vid skogsmäns allvarliga ord, att till nästa sommar, vid
den tid då häggen blommar och om ej Döden innan dess
korsar våra planer, tillsammans leva ensamma skogs­
mäns liv i den ensliga kojan vid Rus och där glömma
människorna, bo i vildmarken, vara med solen, blom­
morna och djuren. Vi lovar också att i god tid bereda
oss för färden och ha i beredskap metkrokar, salt, bröd,
kaffe, vad vi kan få tag i av böcker, samt bössa. Detta
kontrakt gäller bara oss två. Ny deltagare kan ej vinna
inträde.”
Allvarliga och stolta undertecknade de skrivelsen med
sina namn och gömde brädan under kojgolvet. De
stannade ännu en stund och försökte fiska i tjärnen, utan

att få något. Därpå vände de hemåt. Ture tog vägen
över Runda Malmar, Mikael sprang direkt hem, stolt och
glad över att på detta sätt kunna ta sig fram på egen
hand i den väldiga storskogen.

*

Då Ture kom hem, fann han allt huller om buller på
torpet. Det började skymma till kväll. Fadern kom
springande över backen med en blodig kniv i handen.
Han såg inte ens Ture, som smög sig försiktigt fram invid
väggen för att undersöka vad som stod på. Inifrån stugan
hördes moderns långdragna, jämrande läte.
– Vad är det för blod där? frågade han med en
rysning av oemotståndlig glädje över att något tycktes
ha hänt.
Fadern såg knappast upp, men han väste:
– Den förbannade baronen ... Den förbannade baro­
nen ... Den förbannade hunden ...
Endast en gång förr, på fältet en varm middag, hade
någon annan människa sett Alfred i Dundret uppbragt
på detta sätt.
– Mötte du inte någon hund, pojke? frågade han med
brinnande ögon.
Nu kom också modern ut. Hon vaggade med kroppen
och betedde sig ovanligt på alla sätt. Det var omöjligt
att avgöra om rösten uttryckte förtvivlan eller raseri,
eller båda delarna. Hon var så ovan att tala. Stämman
lydde henne inte nu, då hon skulle uttrycka stark sinnes­
rörelse.

– Mina får ... mina får. Mina stackars får ... mina
arma lamm ... kom det endast i långa, entoniga ljud.
Han sprang till lidret och såg in där. Tre av fåren
låg med halsarna uppslitna. Luftstruparna hängde ut
likt slangen på brandsprutan. Ett av djuren tycktes redan
till hälften uppslaktat, då fadern ångrat sig och låtit
det vara. Han hade tydligen velat se de sönderslitna
kropparna ligga orörda för att i fred få skrika ut sin
fulla, högröstade hämnd.
– Var det Sanktbernhardshunden?
– Det var han, den uslingen – den förbannade
hunden ...
– Jag tyckte jag hörde lufsanden av den i skogen
strax här bakom, ljög Ture för att locka föräldrarnas
uppmärksamhet till sig. Då han lyckats, kände han genast
en djup tillfredsställelse.
– Det är han! skrek fadern åter. Såg du honom?
Ture tyckte att han växte, han kände sig upprymd och
glad.
– Jag tyckte jag såg en skymt av honom, skogvaktaren
sprang efter och försökte skjuta honom.
Fadern såg nu tvivlande ut. Modern brast i högljudda,
förlösande snyftningar. Hon trodde det genast.
– De skulle aldrig få ha ett sådant djur. Aldrig i
världen skulle de få ha det ...
– Har du hört att de bryr sig om vad de får? frågade
fadern. Tror du inte en fattig torpare ändå får tiga
och lida?
Alfred sprang åter tillbaka till lidret för att få rum
för sitt raseri. Hustrun följde honom och kikade dit in

mellan de spärrade fingrarna. Det var som om hon velat
hämta ny kraft av de döda fåren.
– De har släppt lös hunden med avsikt, det är jag
säker på.
– Han var lossad riktigt, något halsband hade han
inte med sig, ljög Ture vidare.
– Det kan de då inte ha menat, försökte fadern vara
rättvis.
– Hunden kanske är skjuten nu då? undrade modern
och höll ett litet slag upp med att gråta.
– Vad han är sen!
Likgiltig för det han sade, om det skulle bli trott eller
ej, fortsatte Ture att brodera på lögnen:
– Jag tyckte jag hörde ett skott sen ... Det var en
liten stund efter det jag såg skogvaktaren springa efter
hunden ... Det var invid några stora buskar, halvvägs
upp till Nyängen ...
Han njöt intensivt av all denna villervalla. Den hade
kommit att skymma bort hemkomsten, kommit föräldrarna
att försumma alla frågor om vad han varit någonstans
en hel dag och bildat en skön avslutning på denna sön­
dag, full av spänning.
Men modern endast ojade sig över alla de obestyrkta
uppgifterna.
– Hundusling, vad han är sen! Hundusling, hund­
usling ... Mina arma får, som skulle behöva bitas ihjäl
av ett odjur!
Därpå sprang hon ut på backen och ställde sig bred­
bent att ge upp höga skrik mot skogen. Det var som allt
flyttats hundratals år tillbaka i tiden. Hennes rop be­

rättade om vargar, som man försökte skrämma bort med
brustna, sällsamma skrik.
Alfred lade den blodiga kniven i en balja med vatten,
där några inälvor av det till hälften uppslaktade fåret
låg förut. Därpå gick han än en gång och synade marken
i fårbacken. Hans böjda kropp syntes i skymningen mot
enarna där uppe, och när det blev mörkare, liknade han
själv en illa växt en, som kommit på vandring.
Modern lugnade sig så pass, att hon framemot natten
kunde sköta lagården och mjölka. Korna råmade i båsen,
påminnande om den försenade tiden. I kätten sprang
ett ensamt, vilset får. Det rusade runt, varv efter varv,
som om det alltjämt hade den huggande hunden efter sig.
När Ture såg dit in, låg modern inne i kätten med
armarna om det uppskrämda fåret, som äntligen tycktes
ha blivit någorlunda lugnt.
– Mina arma får ... det odjuret ... jämrade hon sig
länge.

*

Även på de små, blommande torpen hände stora ting.
På Dundret började nu allt glida utför, och det gick
hastigt.
Skörden kom. Alfred lät det magra vetet ligga kvar
på strängarna. Det regnade i axen. Ur kornen sköt fram
små broddar, som liknade tänder. De högg redan efter
jord.
På kvällarna gick han håglös sitt varv utför bäcken
och kom tillbaka sent. Ljudlöst, medan hustrun sov,
öppnade han chiffonjéklaffen och satte sig att på nytt

ögna över de få, hopvikta pengarna. Mörkret slöt sig allt
tätare omkring honom, och han satt och glömde sig kvar
på stolen tills det blev natt.
Ture sov inte. Han betraktade fadern med hatiska ögon.
Han såg honom låsa upp det märkvärdiga låset, som
knäppte först ett, sedan två slag. Under täcket repeterade
han rörelserna för sig själv, tills även han somnade.
I Tures inre hade redan börjat simma den ledlösa,
slemmiga mollusken ...







XL.

Kaos, kaos och långa, blödande dagar ...
Det sista av sommaren sjöng i det vissnande gräset.
Kvällsmörkret började komma tidigare till gården.
Nätterna fick bleka stjärnor, som darrande sökte gömma
sig i skyn. Borta över Runda Malmar stod Karlavagnen
och vände sig sakta.
Mikaels oro ökades i den klara hösten. Skolan var
honom för länge sedan förhatlig eller likgiltig. Den
skäckiga läseboken med dess runstenar och kungar före­
föll klumpig och trist.
Lärarinnan genomgick vid denna tid något slags inre,
borrande kris och blev grubblande. När hon nu träffade
någon av statarhustrurna eller ett fruntimmer från torpen,
talade hon länge och smäktande om missionen med dem.
Kvinnorna nickade jakande. Men när de skilts, hade de
också glömt vad lärarinnan sagt. Det var bortkastad
möda.
Sista året Mikael gick i skolan lämnade hon honom
nästan helt och hållet åt sig själv.
Han började på nytt jakterna efter böcker, som inte
fanns ... Genom de höga fönstren till slottet kunde han
vid viss belysning skymta baronens bibliotek. Det var
böcker, som aldrig togs ner, som aldrig lästes.
Om kvällarna satt han och betraktade sin mors fårade

ansikte, medan de åt av den urlakade, vattenblanka
sillen. Gräslöken låg vackert strödd som ett vårligt regn
över den. Fadern satt med sin väldiga storväst på sig,
fast han var inne. Eskil stack kniven mellan de bruna
tänderna, så att han bet i stålet. Det krasade litet. Han
rapade och gick ut.
Först när de andra ätit färdigt, fick modern tid att
göra det ostört. Hon tog sitt fat med potatisar, skalade
dem till små kulor, och ställde sig vid spisen för att äta.
På spisringarna värmdes diskvattnet i den hoppande
baljan av buckligt bleck.
Så hade det alltid varit. Barndomen hade varit full av
statarkvinnornas hundlika rädsla vid alla måltider. Den
syntes sakna anledning, men den var en vana. Männen
satt bredbenta vid borden, skärande för sig med de stora,
svartskaftade knivarna. Vid bordet var kvinnorna aldrig
med. De tog ett fat, lade en bit på det, och slank skygga
undan. De såg ut som hundar, vilka fått ett ben att gnaga
på, för att sedan så försiktigt som möjligt smita undan
med rovet.
Hela sitt liv hade modern ätit gående, stående, ibland
sittande på spiskanten eller på ugnsluckan. Statarkvinnar­
nas magar putade av barnsängar, av slarvigt förtärd mat,
av dålig och stinn föda, av att de aldrig fått tid att sätta
sig ner och äta ordentligt. Männen höll sig längre. Kring
många av statarkvinnorna slog kräftan sina klor vid
femtio och sextio år, ibland redan vid fyrtio, varefter de
dock kunde gå kvar i åratal och leva. De kämpade tappert
emot den långsamma processen.
Så hade det varit på mormoderns tid. Så hade det
varit under generationer. Modern tog vid, där mormodern

slutade. Kom det främmande en söndag, dukade modern
för alla utom för sig själv. Hon åt under det hon passade
upp sina gäster, eller hon väntade med att göra det, tills
disken tog vid. Hon hann knappast tala vid de främ­
mande. Under samtalen vid bordet tycktes man glömma
bort henne. Hon kände likväl denna sällsamma glädje
över att se de främmande bli mätta i huset. Männen gick
ut och lade sig i skuggan av träden om sommaren, och
dästa slumrade de snart till. Över detta var hustrurna
mycket stolta. Det var de, som gjort de stora, starka
männen så dästa och mätta ... Då de andra vaknade, var
modern färdig med disken. Kaffet kokade redan – sedan
tog kaffedisken vid. Hon var kvinna, hustru, och hon
fanns till för bara en enda man. Hon hade aldrig funnits
till för någon annan. Men vid bordet var hon slavinnan,
alltid närvarande med sina händer, samtidigt frånvarande,
så som den goda tjänaren är.
For de själva bort någon gång, kunde hon räkna på
samma fördel. Det hände så sällan. Hon hade inte mycken
ro de gångerna.
Bister satt och åt under tystnad. Han såg ingenting
märkvärdigt i detta familjens urgamla system. Det var
som det alltid varit.
Först när hustrurna blev sjuka eller dog, saknade
också statarna sina kvinnor. Efter döden talade de ofta
gråtmilt och erkännande om deras tjänster.
Med den tidigt utvecklade tolvåringens hjärna be­
arbetade Mikael dessa de vuxnas problem. Hans egna
frågor blandades tillsammans med de äldres. Allt blev
åter kaos, så som det varit vid det första uppvaknandet
till medvetet liv.

Det brann ett stort bål någonstans inom honom. Han
visste under sådana stunder icke var han skulle göra av
all sin kraft. Åt alla håll tycktes honom utvägarna som
trånga, mörka råtthål. Ännu hade han drömmarna kvar,
men det började komma tider, då tron på också dem
sviktade.
Han började bli mager och finnig. Pubertetens ojämna
kamp i hans hjärna och körtelsystem gjorde honom
otymplig som en ung valp. Han värkte av växtkramp.
Han blev egensinnig och tvär. Det fanns dagar, då han
inte svarade på frågor.
Tidvis slog denna födande, förödande, njutningsrika
tristess över i en ärelystnad och en hunger efter makt,
som icke kände några gränser. Han smög sig undan
bakom alarna vid ån och låg där jublande över att känna
ensamhet. Den melankoliskt rinnande ån gav hans tankar
en melodi, på vilken han kunde låta dem glida. Han be­
traktade det glötiga vattnet, om våren gult som urin, om
hösten klarare och liksom torrare, och började helt plöts­
ligt och omotiverat känna en vanvettig glädje, tills han
blev febrig och sprang upp.
Nu återfick han dessa aristokratiska ryck, då han för­
aktade nästan alla. Han ville inte vara någon annan än
sig själv, och han begrep inte ens hur andra kunde få
sin tillvaro att förflyta. Han njöt av att missförstås, njöt
av att underskattas, njöt av att låta sig marteras. Men han
led av osjälvständigheten, av den dåliga smaken, av fattig­
domen och fulheten i statarnas värld.
Drömmarna förvandlade alltjämt med vissa mellanrum
hans nätter till fasa. Då han steg upp på morgonen, ut­

mattad efter någon av dessa kraftuttömmande drömmar,
var han så svag, att han kände svindel. Men efter en
stund fylldes hans kropp åter med krafter som ett kärl.
Han hängav sig åt stora fysiska ansträngningar, som hans
kropp tålde.
När regnen började komma, sprang han i timtal i
strilande regn och erfor då en fantastisk glädje. Regnets
slag mot ansiktet tillsammans med de genomvåta kläderna
tycktes oupphörligt skänka honom ny styrka. Han drömde
sig själv uppgående i regnet som en del av det. Hans
kropp genomströmmades av värme, som icke var vanlig
värme. Han kände ett vällustigt jubel, jäsande och hett.
Medvetet och omedvetet ansträngde han sig då för
Mauds skull, under hemliga tankar på henne. När han
drömde sig själv som hjälte, tänkte han sig henne vid
sin sida – sällan helt klart, mest som förhoppningar,
ett slags automatisk verklighet, som när som helst kunde
stiga upp ur hans föreställnings dunkel. Då han vunnit
en seger över sig själv, tyckte han sig genast vara beredd
att överlämna den till henne. En timmes språngmarsch i
regnet, under vilken han tagit ut all sin kraft, gav honom
genast en starkare ställning. Han ökade med den sina ut­
sikter att vinna henne.
Maud fick sällan eller aldrig reda på dessa hjältedater.
Men detta bekymrade honom knappast. Han befann sig i
de år, då livet ligger oändligt långt framför en människa,
då vänta och växa är samma ord, då framtidens stora
brus stiger högt över alla invändningar. Med Ture i
Dundret förenades Mikael i en allt starkare, svårförklar­
lig vänskap. Tillsammans med Ture bildade Maud den
tredje av spetsarna i den triangel, som var hans liv under

hans barndom. Livet slöt sig mellan de tre. Han förstod
ingenting av det, icke då, han endast levde det.
Ännu länge behöll Mikael dessa pubertetsårens dröm­
mar om Maud. Från skolan, då hon alltid haft finare
kläder, en finare matsäcksväska, finare lagad mat än de
övriga, hade bilden av Maud som en högre varelse blivit
rotad och fast. Kvinnorna på gården hörjade tala om att
Mauds föräldrar nu klarade sig sämre. De började nästan
se en jämlike i Mauds mor. De granskade Maud själv
närgångnare, som om de sett efter ifall hon hade hela
och rena kläder... För honom var de alla grodor i
träsken, som maktlösa betraktade Mauds flykt. De bekom
honom inte. När han kände bäddlukten i köket om
kvällarna, föreställde han sig i barnsliga kompensations­
försök sängen, i vilken Maud sov. Hon måste sova bland
blommor, med blommor på bordet, i en luft fylld av
renhet, under ett vitt tak. Det var önskedrömmarna om
skönheten han personifierade i henne. Det var hans växt­
kamps fantastiska verklighetsflykt han åter försökte följa
dit, där vingarna inte längre bar honom.
– Hon börjar bli rar, den stumpan, erkände till och
med statarna, som såg Maud någon enstaka gång. Det lät
som om de värderat en slaktfärdig kalv, när de sade det.
– Hon har växt till sig, fast de har det klent ... Hur
gammal är det hon är igen nu?
– Tretton på det fjortonde, tänker jag ... Men strax
är det väl alldeles slut för dem där borta. I år fick de
ingenting av jorden.
Faktum var att stadsfolket börjat svikta under denna
sommar. De föll icke, men Rissler hade så småningom
kommit i ett slags fiendskap till landet självt, mot vilken

det icke tycktes löna sig att kämpa. Han hade fört sin
familj hit ut, då han själv varit uppfylld av syner ur
böckerna, av en stadsbos typiska lyckodrömmar och
teorier, och dessa hade icke alltid hållit streck. De hade
levt sundare än landsborna, de hade tänkt sundare tankar
än de, de hade säkert också känt en större tillfreds­
ställelse under alla dessa år. Men Rissler hade icke i
längden förmått att bära landets bördor, så tunga som
de var, utan att till slut vackla under trycket.
Nu mot hösten stod drivbänkarnas innehåll för länge­
sen avskalat. Den sommar som gått hade det, som statarna
mycket riktigt konstaterat, icke funnits mycket att skörda
där. På våren hade Rissler farit in till staden. Han hade
återkommit med mera glas. Han skulle börja med stor­
industri i trädgårdsmästarfacket, han skulle utvidga. Han
lade ut tre rader nya, solreflekterande bänkfönster. Men
det var något av vanmakt också i detta. Sommarn be­
visade det.
Med det glas Rissler skaffat sig på våren var en viss
egendomlighet förknippad. Han hade köpt det för billigt
pris efter en gammal fotografiateljé, som lagts ned, då
dess ägare fallit undan. Det bestod av fotografiplåtar, de
flesta från mitten och slutet av artonhundratalet, då rika
och ansedda personer dragits till ateljén som kunder.
Där hade de gått i långliga tider och berett sig för att
ta dessa kort ... De fina damerna hade framför speglarna
ordnat sina vidveckade, besynnerliga kläder efter den
tidens mod – klänningar med puffärmar och geting­
smala midjor, nedsänkta över barmarna och höljda med
spetsar och volanger. Tyllen låg som snö över halsar och
barmar på dem. Där fanns mansrockar som var dubbel­

knäppta och skar upp till halsen, byxor smala som på
clowner, uppåtvridna mustascher och löjliga, rund­
kulliga hattar. De fotograferade stod lutade mot piedesta­
ler, mot korgar med blommor, mot kulisser med målade
fåglar, mot snirklade stolar och mot bord, som såg ut
som timglas, fast de var gjorda av stänger. Människorna
på plåtarna skrattade, log, tog på sig högtidliga miner,
verkade sorgsna eller onda, förhöll sig likgiltiga eller
såg ut som om de blivit överraskade och velat ta om allt
från början igen. De stod i grupper och ensamma. Där
fanns brudpar och nyfödda, sällskapsresor, konfirma­
tionsflickor, enkla borgare och militärer, societetsdamer
med hundar, åldriga gamla, allt om vartannat och i en
röra. På ett av glasen fanns till och med kungens bild.
Det var medan han ännu var mörk i håret och hade en
enkel uniformsmössa – han hade varit bara kronprins
då. Fotografiateljéns innehavare hade förstått att göra
sin affär känd bland alla.
Alla dessa plåtar lade nu Rissler på sina bänkar. En
del tvättade han i syror och fick rena, men andra fällde
han in som de var, stiftade och kittade dem. Det blev be­
synnerliga drivbänkar av den gamla fotografiateljéns
kundkrets. Solen sken ner genom alla dessa glas med en
hänsvunnen tid på, och träffade jorden. Solstrålarna
bröts än en gång genom glasen, på vilka objektivet
fordom släppt in ett sparsamt, vetenskapligt beräknat
ljus. De silade ned mellan pilastrarna, mellan spets­
volangerna och de väldiga hattarna, genom leende mun­
springor och tindrande barnaögon eller genom värj­
fästena hos gamla, stränga militärer. De föll genom säll­
skapsresor och pilade förbi konfirmanderna, som nu

redan var åldrade eller döda. Solen träffade i Litseläng
några av de originellaste drivbänksfönster man kunde se.
Det blev ett kuriosum, det kom folk dit och tittade,
Risslers drivbänkar blev en attraktion. Men gurkor och
sallad växte sämre under den gamla fotografiateljens
rövade innehåll än under vanligt glas. Det visade sig
snart att priset för glaset icke hade varit för billigt.
Gurkorna vred ihop sig som maskar och gulnade i toppen.
Salladen skrumpnade som hundöron och saknade saft.
De andra plantorna gick ut sig, jorden i bänkarna fick
torra, rödbruna fläckar, där vatten inte hjälpte, och en
natt hade någon kastat en stor sten mitt i ett av bänk­
fönstren, som var gjorda av den forna fotografiateljéns
glas.
Stadsfolket försökte fortfarande leva sitt liv för sig
själva, men nu började de komma på kant. Rissler själv
blev vidskeplig. Han hade slutat att läsa i böckerna och
var sig olik på mer än ett vis. Han föreföll inte längre
säker. Han tycktes glad, då någon talade till honom,
och svarade genast på frågorna, som om han gått och
väntat på dem. När en människa på det sättet väntar att
någon skall tilltala henne, håller hon på att gå under.
En dag mötte han Göranson på vägen. Göranson hade
nu börjat gå och stulta omkring i bygden på söndagarna.
Han hade börjat bli tjock, lösfet, hade fått en liten kul­
mage, så som medelålders får, då en del av funktionerna
avstannat, och hans plommonkinder lyste rödare än förr.
Han hade redan kvinnornas beundran för magens skull.
De blev alltid glada då någon bar spår av den mat de
hela sitt liv stått och lagat. De menade att Göranson
började bli ”ståtlig”.

– Nå, hur har skörden lyckats? frågade han helt
apropå.
Rissler stannade mittpå vägen.
– Inget särskilt. Jag har ju bara mina bänkar, och
det gick sämre än jag beräknat i år ...
– Jag hörde att gurkorna inte ville sig så väl under
glasen med alla gubbarna, fortsatte Göranson spydigare.
Rissler såg upp.
– Nej visst, gurkorna slog fel i år.
Göranson tog på sig en beklagande min, snusade och
gjorde sig hemmastadd i trädgårdsmästarens sällskap.
Rissler märkte det och klippte av, men för sent. Det blev
just ingenting mera sagt den gången.
– Det var nog bättre där han kom ifrån, menade han
likväl.
Göranson svingade sig dock högt på detta samtal. Han
talade om gurkor och fotografiplåtar för vem som ville
höra på, och han röck vällustigt i stadsfolkets nya od­
lingsförsök som i en samling lätthanterliga trådar.
På hösten stod nu drivbänkarna avglasade. De torkade
gurkslingorna låg skrangliga på marken därinnanför med
en och annan frysrutten frukt kvar i topparna. Det hade
inte varit någonting att ta vara på förut, mycket mindre
nu, då hösten begynte vissla kring knutarna och dälden
nedanför Litseläng började få gula dimmor.
På avstånd hördes vagnarnas skrällande ljud i kväl­
larna, när man gick och lade sig tidigt. Molnen blev
tjockare och tyngre, som om de redan gick fulla av snö.
Sommarn var slutgiltigt över.
Inne hos Bisters talade man sällan om stadsfolkets.
Fadern hade sitt eget sätt att avbryta allt tal om grannar.

Han satt allvarlig och tyst, betraktande den talande med
sina djupa ögon, tills han sade:
– Nog kan det hända.
Därmed reducerade han det sagda till en viss, obetyd­
lig vikt och gjorde att den nyss så nytra berättelsen
stannade av och förstummades.
Morfadern och mormodern dog, med endast ett par
veckors mellanrum, i början av oktober. Så hade de icke
hunnit med att ta vara på mycket av vassen i sjön denna
höst ... Så hade Bisters funderingar på att ta de gamla
till sig på torpet också gått om intet. De for på begrav­
ningen, som bekostades av herrskapet, först på mor­
faderns, sedan på hustruns. Under den första höll mor­
modern sig ännu uppe. Hon satt klädd i svart och tittade
ut genom ett hörn av fönstret, då tåget, en gammal
statares sista saktmodiga färd, försvann ned genom
ängarna. Invid landskuggorna i sjön såg man den
stripiga, av vinden avskalade vassen.
Modern hade begravningskonfekterna i svart kräpp, åt­
följda av de tryckta texterna, med sig hem och lade dem
bredvid andra minneskonfekter i en låda i byrån. Prästens
veckoredogörelse för födda och döda, som fanns i orts­
tidningen, klippte hon också ur. Allt var i sin ordning.
Föräldrarna måste fara till kyrkan två gånger. Hösten
blåste i sin tub, händelserna avlöste varandra litet fortare.
Det var alltid som om en viss villervalla i dagordningen
på gården sporrade Mikael till nya ansträngningar. Livet
gick eljest för jämnt. Dagarna gled in i varandra. De
stagnerade i vissa former, som blev för vana.
Han fick åter lust att måla. En dag köpte han en låda
vattenfärger i skolan och den hygglige Olmgren gjorde

honom en hel uppsättning penslar av hönsfjädrar och nöt­
hår. Han satt ett par kvällar inne hos Olmgren och
målade i en gammal anteckningsbok med blå pärmar.
Det blev hästar och människor, tills han försökte måla av
Olmgren själv. Då tycktes den enslige stataren bli ledsen.
Han blev misstänksam och trodde sig utsatt för hån.
– Inte ska du måla en sån här gammal gubbe, sade
han och smusslade länge med bilden.
Då målade han en gul flicka i ett grönblått vatten, så
som han föreställde sig havet, och försedde henne med
ett brunt, böljande hår. Ansiktet såg nedåt, ögonen doldes
av de gröna fransarna, och hennes armar stack ut i luften
som om hon famnade något. I det böljande håret målade
han in pubertetens försinnligade drömmar ... Men
brösten blev misslyckade. Låren och höfterna måste han
låta försvinna i det gömmande havet. Han hade ännu inte
tillräckliga kunskaper om dessa organ.
Gubben tycktes likväl entusiastisk. Han betraktade
bilden från alla håll. Han myste.
– Den får jag väl av dig för att jag gjorde penslarna,
bad han skrockande.
Olmgren fick bilden, men sedan upphörde Mikael att
måla. I håret på bilden tyckte han sig ha målat Mauds
hår ... Vid ett tillfälle, då Olmgren inte såg det, stal han
den gula flickan tillbaka och förstörde henne. Vänskapen
med den ensamme stataren avbröts därmed för all tid.
När hösten kom på allvar och blåsten i ekkronorna
sjöng starkare, blev Mikael än mera överspänd. Då sprang
han ut i skogen och höll tal. Smög sig upp på något
av bergen, där ingen såg honom, tog av sig mössan,
spände ut bröstet och började tala till skogen. Träden

stod susande omkring honom. De svarade med att buga
sina vindfyllda kronor.
– Ni som står här – skrek han då blåsten höjde
sig – ni som står här, hör att jag skall vinna! Jag
skall aldrig bli någon statare ... Aldrig någon statare!
Jag skall övervinna er alla och vinna seger. Hör ni det!
H-ö-ö-r!
– Statare ... h-ö-ö-r, mullrade ekot dovt, då hösten
grep fatt i tonerna.
Orden försvann snart i blåsten. De bars bort av den,
och kring honom stod bara de brusande träden.







XLI.

Tistlarna dog på fälten. De var de sista som dog –
med sina grå huvuden och hullingliknande stänglar stod
de kvar, ända till dess yrsnön hemlös började driva fram
genom deras frysande skogar.
På Dundret hade de första frostnätterna kommit
dahliornas stjälkblad att svartna. Alfred stannade nu
hemma från gården alla dagar i veckan. Den försenade
potatisplockningens långsamma pina fortsatte in i oktober.
Tidigt om morgonen, i dagningen, körde han upp de
krokiga, mörka ryggarna. Ture och modern följde efter
litet senare. De tog fatt sina korgar och hackor och lade
sig på knä i de frostiga fårorna.
Alla tre var utstyrda i gamla, avlagda kläder. Modern
hade en avigvänd kjol. Ture hade faderns byxor. De högg
med hackorna i den tjälbutiga jorden. De fick svalbon på
knäna av krypandet. På skorna fick de efter en kort stund
tåhättor av fastklibbad, frostig jord.
Efter frostnätterna blev potatisarna, som legat uppe,
små bollar fyllda av en fin, vit vätska. Ture tog en och
annan av dem och lät dess spensliga stråle spruta i luften.
Men han var ensam med sin fattiga lek. Dagarna till­
sammans med föräldrarna blev ensliga och långa.
En dag kom en hare springande ända fram till potatis­
åkern, stannade, och satte sig med klippande öron att
betrakta dem. Det var en händelse. Efter den dagen tog

Alfred bössan med sig ut i åkern. Men det kom inte mer
någon hare. Någon gång hörde de tjäderhönans smatt­
rande vingslag ett stycke in i skogen. Annars stod luften
stilla och frysande gul.
Ture kröp hela dagarna i sin fåra, tyst och grubblande.
Frampå förmiddagen luffade modern in och kokade
kaffet. De drack det sittande på potatissäckarna i den en­
formiga, frusna åkern. Från deras jordiga händer föll
korn av jord ned i kaffet. De drack den bruna vätskan
tillsammans med jorden. Sedan började de arbeta igen.
Potatisplockningen fortsatte i två veckors tid. Huttrande
vände de morgon efter morgon tillbaka till den sluttande
åkern. Föräldrarna talades då sällan vid. I de bleka,
kyliga höstkvällarna körde fadern hem säckarna, som
fyllts under dagen. Modern gick hem och mjölkade.
Kråkorna flög till sina nattställen och deras skrik åter­
skallade ödsligt – krack, krack, krack! Mellan skriken
hördes bara vagnens skrällande.
– Korna mjölkar ingenting mer, klagade modern.
I kätten sprang det ensamma fåret omkring och er­
inrade om hunden.
– Det kan väl inte jag hjälpa, jag ger dem hö så
mycket de vill ha ...
Dörren till ladan stod litet på glänt, så att man kunde
se, hur höet där inne börjat smälta samman.
– Han klagar på det, fodret är snart slut fast det
bara är höst än, och ändå mjölkar de inte, fortsatte hon
att tala viskande om mannen.
Ture åhörde det likgiltigt.
Tranorna drog söder ut i sina matta, vita plogar. Luften
började lysa isig som till vinter. Ture stal åt sig bössan

och låg en av de sista dagarna i potatisåkern, tryckt intill
en säck, skjutande efter de flyttande fåglarna. Han sköt
flera skott. Han träffade aldrig. Han låg likväl och gladde
sig åt oron i flocken, högt där uppe. Det var verkningarna
av hans skott, som sträckte sig så långt. Han kände
stolthet.
En dag, sista året Ture gick i skolan, hade de lekt på
skolgården. Bara han hade stått ett stycke ifrån och sett
på. Pojkarna hade kommit ihop sig i en stor hög om
flickorna. De hade börjat slåss. Maud Rissler hade mistat
sitt röda hårband, och Ture hade lyckats stoppa det på
sig obemärkt. Han hade gömt bandet.
Det låg i en skräplåda uppe på vinden en lång tid.
En av höstdagarna fann han igen det granna, genom­
skinliga bandet. När han tog upp det och betraktade det,
silade ljuset blekt genom det tunna tyget. Det var bara
en bit siden, men den lilla sidenbiten kom ofta tillbaka
i hans tankar. Han gömde den bättre, så att ingen skulle
få tag på den.
Efter den långa, trista potatisplockningen, då jorden
ännu bet sig fast i huden på händerna, smög han sig en
dag ut i skogen och tog sidenbandet med. Han satte sig
på en tuva bland fruset gräs och smekte det röda tyget.
Ljuset silade genom det igen, ett blekt, svagt höstljus, som
kom bandets färger att lysa. Det var bara en bit siden i
skogen. Men på den lilla sidenbiten gungades hans grå
liv bort mot hans drömmars Samarkand ... Han var så
undernärd på skönhet.
Han sloppade sidenet innanför blusen och kände den
svala strykningen mot huden. Han erfor en egendomlig
hugsvalelse av detta. Han bevakade skatten snålt.

När skörden på Dundret var över, måste Alfred gå i
herrgården för var dag. De stora tröskerna begynte. Ture
fick stanna hemma, hjälpa modern med varjehanda –
kvinnoarbetets äckel uppfyllde dagarna. Han hjälpte
modern att mangla. Den stora, gammalmodiga mangeln
av tjocka ekskivor, fylld med väldiga stenar, drogs jäm­
rande fram och åter över kläderna, som modern lade på.
Arbetet blev outhärdligt. I smyg hängde han sig på
mangeln, utan att modern såg det. Han lät henne dra
både honom och den tunga mangeln. I sin ännu våta
kjol, med de uppvikta koftärmarna över armbågarna,
blev hon snart svettig och röd. Han kände intet med­
lidande.
– Drar du? frågade modern.
– Visst drar jag.
– Jag tycker mangeln går så tungt, kläderna skarvar
bestämt ihop sig.
De stannade mangeln och såg efter. Men kläderna
under rullarna låg som de skulle.
– Jag tyckte väl bara så, erkände modern sitt misstag
och började svettas igen. Den enformiga manglingen på­
gick till kvällen.
Senhösten blev värre. Ture fick inte gå och läsa för
prästen. Prästen ville inte ha honom. Avgångsbetyget
från skolan hade burit en nedsättande påskrift från
lärarinnan. Han skulle få dröja ett par år ännu till straff.
– Det gör detsamma då, han behöver stanna hemma
och arbeta.
– Du förstår väl all han måste läsa fram! sade
modern.

– Vi får se om vi kommer närmare läsvägen, menade
fadern med ett förstucket hot. Nu först måste vi se till
att klara oss.
– Det är sant ... I hemlighet sörjde modern mycket
för läsningen.
Längre fram började Alfred köra i skogen. Han gjorde
det för vart år. Ibland tog sig också Alfred i Dundret
ett hygge på storskogen, men så länge det fanns något
att köra, så körde han. Han förtjänade litet mera med
det, än han gjorde, då han bara gick och högg, ensam,
som Lappsa.
Tidigt om morgnarna hörde Ture stalldörren skrika på
sina rostiga järn. Alfred selade på, tog ut hästen och
spände för, ännu medan nattmörkret låg kvar och skelade
på backarna. När fadern kört, var han ensam med
modern.
Han låg kvar ännu någon timme i soffan, halvvaket
grubblande, tills modern kom in från lagården. Sam­
vetsförebråelserna kom smygande i denna halvslummer
som råttor kring bädden. Det väntande kvinnoarbetet
fyllde honom med fasa och förtog honom modet att
stiga upp.
– Klockan är åtta, dina föräldrar sliter ut sig för
dig, sade modern och skramlade med mjölkkärlen.
– Är hon så mycket?
– Det fattas vatten och ved. Modern jämrade sig åter.
Då greps han av en ohygglig likgiltighet inför allt.
Han lade sig på andra sidan och somnade om. Först
frampå förmiddagen sprang han upp ur bädden, rädd att
fadern skulle komma.

Modern kände sig likväl på något sätt solidarisk med
denna lättja. Hon behandlade honom vänligt. Hon
skvallrade aldrig för fadern. Hon tycktes glad åt att ha
honom hemma – en mors stilla tröst att se sitt barn hos
sig – och hon var nöjd med den hjälp, han ändå gav
henne med det tyngsta arbetet på torpet.
Han bar in vatten och ved. Källan började frysa om
nätterna. Han slog hål med en yxa, som blev rund likt
en stenåldersklubba av blågrå is. Han ryktade de två
långhåriga, tröga korna. Lagården var låg i taket och
trång, full av djurens värme och av ånga. Korna betrak­
tade honom med sina dumma, uttryckslösa ögon, när han
förde den håriga skrapan över deras halsar och länder.
Det bruna nöthåret fäste sig på hans otympliga kläder.
Det luktade lagård om honom lång väg. Han började
fuska även med ryktningen, skrapade av de fläckar som
belystes från fönstret och dörren, och lät de andra vara.
När fadern kom hem för att äta, smög Ture sig skamsen
in först efter en stund. Skammen och ångern steg då högt
upp i halsen på honom. Han kände sig brottslig inför
alla. Om kvällarna bad han böner, rädda, skygga, barns­
liga böner, ända tills tröttheten tog överhand med honom,
utan att få frid.
En kväll träffades Ture och Mikael på lämningarna
av det nedfallna Bisters torp, där de hade en av sina
mötesplatser. Mikael sprang ofta förgäves dit upp om
kvällarna, sedan gårdens liv stillnat. Han visslade några
gånger, stannade en stund och vände sedan tillbaka. Ture
syntes inte till.
Nu kom han smygande som om han anat överfall. Det
skymde över den höstliga, gula skogen. I luften över de

avlövade vinbärsbuskarna, där morkullssträcket drog
fram tidigt i maj, hängde redan den väntande frosten.
– Jag trodde inte du skulle komma – jag ville inte
gå ända fram.
Ture svarade inte. De satte sig en stund på mossan.
där de gamla väggarna stått. Mikael kände sig bräddfylld
av oro.
– Du skulle inte vara så där ...
Ture satt med hängande huvud. Fantasin började fly
från honom. Han hade nästan upphört att tala. Plötsligt
reste han sig och kastade en sten långt in mellan träden.
– Jag ger snart fan i alltihop! skrek han.
Stenens nedfall hördes som ett svagt prassel. Ekot av
rösten återskallade ödsligt. Det lät som om någon kört
där inne med en dundrande tross.
– Hemma gömmer dom en del pengar i en låda, sade
han tankspritt som om han talat till sig själv.
Han gick och satte sig bredvid Mikael.
– Jag funderar på att låna dem ... Hör du varvad jag
säger?
Mikael teg fortfarande. Skogen tycktes lyssna på dem.
Allt var stilla.
– Jag funderar på att ta dem, upprepade Ture högre.
Hör du det?
Mikael kände något nysta inne i bröstet, men han
reagerade inte särskilt. Han undvek kamratens ögon och
satt tyst.
– Vill du följa med till staden då? frågade Ture di­
rekt. Vill du det, om jag skaffar pengarna ...? Jag kan
betala dem, när jag får börja få pengar själv.
Mikael nickade instämmande, innan de skildes.







XLII.

En kvinna växer sakta, cell efter cell, för de korta
stunder då hon skall älska och föda. Hennes dagar med
arbete och drömmar sammanbinder dessa lysande ögon­
blick som ett stärkande lim. Så var det med kuskens
Vendla.
I den klara hösten summerade människorna på gården
ihop årets liv. De fick litet andrum till att räkna ut
talen, värdera underskotten, föra in segrarna, sätta upp
nya avsikter och avhandla dem om kvällarna i köken, då
arbetet för dagen var slut.
Endast Antea kom rännande tidigt om morgonen.
– Nu får Brontén till att flytta igen, sade hon en dag.
Han har hållit på att gadda ihop statarna där borta, tills
det inte gick längre.
Kvinnorna förde händerna in under förklädena, hutt­
rade och såg upp.
– Är det sant, det? Det var vad man kunde tänka.
– Han fick en del med på protesten, något slags
papper han hade, men han kunde inte bli färdig till
skörden med det. Det vart först efteråt. Han fick flytta i
alla fall ...
– Det vart inget uppehåll med arbetet då?
– Nej, inget.

Budskapet om Bronténs uppsägning tycktes komma som
en tröst. Men Antea skruvade på sig ännu några gånger.
Hennes näsa rörde sig vädrande åt alla håll.
– Han skulle ha rättat sig efter Lind, sköt mor
Göranson oförsiktigt in.
– Brontén har fått en ny plats, sade Antea plötsligt.
Det måste vara något särskilt med honom ändå.
Nu blev alla kvinnorna förvånade. De ändrade på ut­
trycken. De låtsades som om de aldrig hört vad mor
Göranson sagt.
– Har han fått? Då blir det nytt krackel då.
– Hur kan man släppa in honom, när man vet vad
han har i kikarn? Ägde jag en gård, nog skulle jag veta
att passa mig, sade den opponerande ståndaktigt.
– Jag begriper det – om du hade en gård!
Antea gick över till annat, till nya födslar, nya dödar,
till otrohet och barnbegränsning, till de vanliga käpp­
hästarna som hon brukade, och hon försvarade tidvis
Brontén.
– Inte vill jag försvara honom just, jag vill bara be­
rätta vad sant är, slingrade sig Antea och strök sig mot
frågorna som en vällustig katt mot en stövel.
Viktor sökte sig värvning till flottan som skeppsgosse
och skulle få svar längre fram på vintern. Möjligen skulle
han kunna få rycka ut följande år.
Det väckte en del uppseende genast. Viktors noteringar
förhöll sig avvaktande, tills man fick se om det skulle
lyckas. Viktor själv behandlade i avvaktan på svaret alla
med en viss reservation.
– Här på gården kan man ju inte gå tills man grånar
i skallen, sade han bara.

– Är han inte för ung?
– Bättre dess förr dess hellre, så gör man exercisen
samtidigt.
Eskil och Bernhard slöt sig intresserade till. Bernhard
beskrev exercisen utan och innan. Han hade visserligen
bara varit på land, och han hade på grund av förödelsen
i munnen mesta tiden fått gå handräckning – vilket han
lyckats dölja – men sjöförsvaret låg likväl nära till
hands. Han fick nya tillfällen att tala om mattiderna vid
regementet och om hur man skyldrade gevär.
– Jag tål inte landbacken, sade Viktor likgiltigt. Ska
jag någonstans, så ska jag ut på havet!
Kvinnfolken vaggade bekymrade på huvudena och be­
rättade varnande historier om sjön, om orkaner och
skeppsbrott, om fiskar som levde av liken, om förrädiska
grund, som stack högt upp och slog sönder båtarna
underifrån, så att de sjönk som stenar.
– Med besättningar och allt ... Läs vad som står i
tidningen nästan dagligen!
– Det där är dags att gruva sig för efteråt.
– Man får väl tänka på föräldrarna också!
– Det är tid att lipa när det är hänt, avgjorde Viktor.
Han hade börjat vika ned skjortan i halsen, fast det var
höst, så att det såg ut som om han redan halvvägs burit
den urringade kragen.
Kuskens Vendla hade läst fram vid pingsten. Som van­
ligt drömde ungdomen i hemlighet, utan många ord. Hon
hade en del svårigheter att i längden upprätthålla den
avskildhet, som kuskens ställning som kusk krävde av
henne. Egentligen var det moderns krav, och hon gav icke
märkbart efter för moderns önskan att hålla statarbarnen

kort. Men hon gav ofta efter i tankarna, dem modern icke
hade någon hållhake på.
Under sommaren fick hon cykeln. Hon var den första
på gården som fick cykel – en låg, ursvängd flickcykel
med tjockt Newdeparturenav och en liten löjligt rund sits.
Hela cykeln såg flickaktig ut, på något sätt blyg och
oskuldsfull, ännu inte fullt utvecklad. Alla förstod att
hon fick den för att slippa göra sällskap med statar­
barnen på läsvägen.
Hon lärde sig att åka på gångstigen, som förde över
gräsmattan till kuskens. Bland de platta grobladen på
stigen syntes märkena efter cykelns krusiga ringar. De
såg ut som de ringlande spåren efter en orm.
– Nu är du väl nöjd, Vendla? undrade den svart­
håriga modern, kuskens hustru.
Vendla försäkrade det många gånger. Hon åkte hela
kvällarna på stigen. Statarbarnen betraktade märkena
efter cykeln, bleka av avund.
– Får jag åka på försök?
– Akta, mor hör dig ...
– Det bryr jag mig inte om!
– Jag törs inte, låt mig vara, bad Vendla och såg
rädd ut, men inte ovillig. Det verkade som om hon inte
var fullt tillfredsställd, fastän hon hade cykeln.
Senare under sommarkvällarna, då rågarna stod blå­
aktiga och rökte av dimma, åkte hon längre bort, på
landsvägen ut mot fälten. Älggräset bäddade dikena till
varma bäddar. Heta svåmar, dem man inte fick andas in,
slog över vägen framför henne, då hon åkte. Hon för­
drev en stor del av sommarn med cykeln, men på hösten
var hon redan trött på den.

Nu hände det en del på gården. Det kom en flock
zigenare en dag på hösten. Zigenarbarnen sprang om­
kring i statarstugorna hela eftermiddagen, tiggde och
snattade litet där de kom åt. Ett par små pojkar spelade
fiol. Två slags barn möttes. De bruna, halvvilda ögonen
konfronterades med statarbarnens bundna längtan. De
stod som i två krigshärar och såg frågande på varandra.
De hittade Finnen utanför trappan och stal hans enda
leksak, en trasig förskärarkniv, som han hade att sticka i
backen med. Likväl vågade sig statarbarnen icke när­
mare. De kände en hemlighetsfull lukt slå emot dem
genom luften. Den främmande rasens barn rörde sig som
fiskar i vattnet bland trälarnas.
De strama, vackra männen tiggde hö åt sina selbrutna
hästar. Kvinnorna drog igenom gårdsköket som en kara­
van av orientalisk lättja och prakt. Det var en brokig
oreda överallt var de drog fram. Endast kuskens hustru
låste dörren för dem, hon utestängde parias. Vendla fick
betrakta de bruna barnen och de smutsgråa vagnarna
genom ett fönster.
Främlingarna stannade en natt. I den svala höstkvällen
steg deras betänksamma, blå rökar från backen bakom
smedjan, där de slagit upp ett läger. Än en gång var
statarbarnen dit och tittade. De stod på långt avstånd och
kikade in i tältflikarnas trekanter, innanför vilka rörde
sig en brun oreda av vuxna zigenare, halvnakna kvinnor
och sprattlande barn. Dagen efter drog de skrattande sina
färde.
Men Nisse Göranson var försvunnen. Alla talade om
honom, allt kom i uppror, alla påstod att zigenarna stulit

ett barn från gården, och att det var deras vana. Man
sände ut spejare, som dock tog fel väg. Efter litet mer
än en dag kom Nisse godvilligt tillbaka, sönderriven i
ansiktet, rädd för stryk och modlös. Han åt omåttligt i
en halv timme inne hos Göransons. Det korta äventyret
hade lyktats brått.
– Tog de dig?
– Jag följde med själv, jag ville det ...
– Du blev inte länge borta, hånade Karl, hans bror,
honom.
– Jag blev så länge jag ville, försökte rymmaren över­
tyga, fast alla såg att han ljög.
– Fick du springa bakefter vagnarna och skjuta på?
Blev det tungt i backarna?
Frågan träffade prick, men Nisse försökte ännu svänga
sig. Han ville dölja att han fått utföra trälens arbete
även där. Han ville inte medge, att han kunnat tycka det
vara roligt att springa vid sidan och efter måttet av sina
krafter skjuta på zigenarnas vagn, i vilken de bruna
barnen själva åkte ...
– Jag ville inte vara med längre än så jag fick se hur
det var, försvarade han sig maktlöst.
Hånet fortsatte ännu en stund.
– Och under den tiden fick du ligga utanför tältet,
blev sönderklöst i ansiktet, och tordes inte stjäla en gång!
Här kom det en vägfarande som slängde tjugufem öre åt
oss, bara för att vi öppnade grinden åt honom.
Nisse Göranson svarade inte på detta. Han gick liten
och tvär tillbaka in i Göransons kök, åt på nytt och teg.
Bara kuskens Vendla passade på, då modern icke såg

henne, att fråga vänligt som om hon ville ha uttydning
på en dröm:
– Hur var det, tala om det för mig är du snäll. Jag
tyckte du var duktig ... Hon smög sig skyggt tillbaka
efter gångstigen upp till kuskens och var oroligt ung.
Nu var det fint inne hos kuskens. Det var finare än
förr, det var mer isolerat. Man hade korkmattor även i
köket. Kuskens hustru, den forna torparflickan som
klättrat uppför på samhällets stege, satte som medel­
ålder sin hela sin kraft på att hålla hemmet förnämt.
Sällan eller aldrig mottogs besök där. I synnerhet flickan
hölls efter strängt. Hon fick allt hon ville och vad
kuskens hade råd till, bara hon höll sig hemma. Kuskens
hustru strävade medvetet med all makt att omgärda detta
hem med en borgerlig mur. Hon byggde den av vanor,
av nya möbler som hon köpte från staden, av avhåll­
samhet från allt som var fattigt och påminde om statarna ...
Hon dammade dagligen denna mur, tills den glänste.
– Där ser ni den som sonar gamla krumsprång ...
– Så gör man när lustan börjar ge efter!
– Svart och vitt – barnen blir ju som dagen och
natten, sade kvinnorna.
En dag blev det liv i statarnas längor. Kusken körde
fram ett lass till dörren, som såg ut att innehålla minst
ett helt möblemang. Innehållet packades upp, gjordes
fritt från krollspint och papper, kläddes av sina hemliga
höljen och stod till slut avskalat i ljuset. Kuskens hade
köpt en ny soffa. Statarhustrurna gjorde kikare av fing­
rarna, tog på sig glasögon och gnodde sina fönster, så
att de skulle se bättre medan soffan bars in. Översidan
var stoppad och klädd. Den gick att vända på en axel.

I huvudändan fanns järn, varmed man kunde reglera
kuddhöjden. Allt var putsat och glänste av nylackerad
färg.
Vendla fick ligga i den nya soffan. Man låg inte riktigt
bra i den, den hade en benägenhet att svänga runt, då
järnen inte var isatta, och den hade för mjuk botten.
Men den blänkte ovillkorligt som en sol i hemmet.
– Om du får den att ligga i, är du inte glad då?
Vendla försökte visa sin tacksamhet.
– Den kostar mycket pengar, ingen annan här har
en sådan soffa, fortsatte modern. Det var som om miss­
tankarna att Vendla icke skulle få mycket nog, aldrig
lämnade henne någon ro.
– Den är fin, erkände Vendla och såg drömmande ut
genom fönstret, där hon såg statarbarnen leka sina
fattiga lekar.
Hon klädde av sig tidigt på kvällen. Hennes små
toppiga flickbröst lyste alldeles vita i skymningen. Innan­
för linnet låg hon och betraktade sin egen slanka kropp,
medan hon sträckte ut den i den nya soffan. Hon kände
sig ängslig, av vad visste hon inte, tills hon somnade.
Kusken var ofta ute och körde för herrskapen. Ibland
stannade han borta på någon granngård en hel natt.
Modern och Vendla var ensamma hemma. Vendla
tvättade sig noga, såg åter sin kropp, betraktade höfter­
nas växande bågningar, brösten som liknade vita berg
med smala spetsar – femtonåringens skygga undran
efter meningen – och gick och lade sig i det tysta
hemmet. Brodern låg i köket nu. Hon kände redan främ­
lingskapet för honom.

En av kvällarna slank hon in till Bisters. Hon kände
sig brottslig i den flacka statarfarstun, men drogs in mot
sin vilja.
– Är Mikael hemma? Jag ville be honom hjälpa mig
se över cykeln ett slag. Nej, det gör alldeles detsamma ...
När hon sagt det, rodnade hon och ville vända.
– Han är borta, uppåt skogen tror jag. Jag ska väl
säga åt honom då?
– Det behövs inte, då gör jag det själv ... fick hon
stammande fram.
När hon gått, stod Mikaels mor länge kvar vid fönstret.
– Vad randas det nu för tider? frågade hon sig själv.
Hon talade inte om det för någon. Men hon grubblade
på det i ensamheten utan att komma till något resultat.
– Att klasserna tog språng ibland, det förstod hon inte,
stackars mor Bister!







XLIII.

Ur uppgivelsens mjuka mark sköt det förtvivlade be­
slutet upp. Det fick konturer, gav sig självt näring, blom­
made på sina nästan livlösa stammar som om våren vide­
grenarna vid ån.
I skogen kämpade Ture sin strid ensam. Ingen annan
människa kunde ännu föreställa sig denna strid. Han
försökte än en gång leva upp igen, försökte få sitt liv
att flyta. Aldrig mer tog han upp försöken med sina
maskiner, de som varit hans barndoms drömmar, som
upptagit alla hans tankar då. Men då hösten började gå
över i vinter, slapp han likväl kvinnoarbetet hemma. Han
fick ett hygge ett stycke in i skogen alldeles för sig själv.
Han gick upp tidigt de första morgnarna och tyckte han
andades lättare. Han erfor detta egendomliga rus, som
bestod i att vara uppe samtidigt med fadern, att be­
traktas som vuxen, att låta andra tro han gjorde rätt för
sig och bli ansedd för en normal arbetare. Nu beslöt
han sig för att inte vända tillbaka förrän fadern kommit
hem om kvällen. Han ville låtsas upptagen av arbetet
som föräldrarna och gå helt upp i det liksom de.
Det var mest al och björk, där Ture högg. Skogvaktaren
hade stämplat på ett stort skift, som såg ut att räcka en
god tid framåt. Träden, som skulle fällas, bar nu vita
bläckor med Spaxarnas vapen i. Björkarna var gamla,

växta i klykor, mossiga och svåra att få itu. Deras kärnor
hade förvridits från mitten, löpte i kanten av stammarna
och låg inbäddade i ett kött av grov masur. Han stred
med de sega träden i några dagar, under vilka han likväl
kände tillfredsställelse med sig själv och försökte för­
jaga sin ångest.
Ibland mumlade han beslut, som han ville försöka
hålla, och han betraktade sig själv på avstånd. ”Nu kan
hon bära vatten och ved och oja sig”, tänkte han för var
gång modern snuddade vid hans tankar. ”Nu har hon
inte mig längre ... Kanske hon beräknade jag skulle gå
därhemma jämt ...”
Tanken fyllde honom med stolthet. Han var redan be­
sluten att stanna i skogen minst en timme efter det att
fadern kommit hem, ställt in hästen och satt sig vid
bordet för att äta. Härigenom skulle han skaffa sig upp­
rättelse för allt som föregått. Därmed skulle han en gång
för alla ta ett tydligt avstånd från kvinnogörat och hän­
visa det till modern.
Han arbetade sig svettig, han kröp på knä i våt snö.
Han fällde ett par av träden och sågade dem i kastveds­
längder efter en måttkäpp, som han skurit sig med
mycken omsorg. Käppen hade en ände, som såg ut som
en slant. Det gick ett par dagar, då han hängav sig åt ar­
betet i denna första yra.
Men de krokiga träden slog fast, hur noga han än be­
räknade. Han högg förtvivlat i stammarna, ruskade det
mossiga trädet, sköt på det med sågen. Trädet hängde
ändå trotsande kvar. Han greps av missmod och kastade
yxan långtifrån sig. Då han gick och hämtade den till­
baka kände han förödmjukelse för att han någonsin upp­

gett försöket, men nästa stund var han åter färdig att
låta yxan slappt falla till marken. Han kastades mellan
detta missmod och en känsla av skyldighet att fortsätta,
tills han blev trött. Lättjan tog överhand med honom.
Han föll i en brunn av uppgivenhet och äcklades åter.
När det blev middag, måste han kämpa med sig själv
för att kunna hålla ut med arbetet. Han satte sig modlös
på en av de illa sågade stubbarna att betrakta de fast­
slagna träden. Det var nu flera träd. De hängde kors och
tvärs i skogen framför honom. Då kände han sig maktlös
till kropp och själ och ville försjunka i tanklös dvala.
Då de molluskelmjuka tankarna kom över honom som
värst, tände han en eld och satte sig att följa dess
hoppande lågor upp mot träden. Han satte sig att tala
med elden, pjollra med den. Elden slickade i luften
och värmde honom. Den frostiga marken runtomkring
honom flädde upp och löven blev våta.
– Går jag hem nu, är det ändå ingen riktig seger,
försökte han övertyga sig själv.
Elden förtärde sakta de hopsamlade grenarna och
syntes likgiltig för hans frågor. Den var likväl liv, och
den var något att följa.
– Jag skall stanna och göra allt färdigt ... Nu är det
bestämt. Ett par minuter!
Han blev sittande att stirra in i det öppna hålet i den
påbörjade vedtraven, där några få, illa kluvna trän låg
kastade över de utlagda underslagen. Han hade börjat
traven för flera dagar sedan. Sedan hade han tröttnat
på den.
– Far kommer hit upp och får se vad jag gjort, får

se det ... intalade han sig själv hotande. Nu tror de
hemma att jag arbetar.
Elden fick slockna framför hans fötter. Han föll i en
modlös dvala, då han fann det för sent att börja på nytt.
Hela timmar förgick under dessa tillstånd. Men plötsligt
sprang han upp, hämtade yxan till sig och samlade åter­
stoden av sin kraft. Han började hugga i träden i för­
tvivlan, i skräck, med en enorm kraftutlösning, som sak­
nade stadga.
Efter ett par veckors fruktlösa försök hatade han ar­
betet i skogen. Han gick hemifrån senare än förut, ofta
långt frampå förmiddagen, strax innan fadern åter skulle
vända tillbaka. Någon gång tog han faderns bössa med
sig. Han satte sig överst på något berg och lät tankarna
flyga och fara. Stundom tänkte han under dessa stunder
på sådant han drömt om som barn. Han återvände till
minnet av uppfinningarna i sin barndoms Dunderbäck.
De tycktes honom nu utgöra en för länge sedan för­
svunnen värld, men när han tänkte närmare efter, mindes
han elektricitetsverket och den lilla kvarnen. Han kom
ihåg planer på invecklade konstruktioner som den tiden
förefallit honom självklara, bara han haft de nödiga verk­
tygen, de nödiga metallerna, och han mindes hur de upp­
fyllt honom med övertygelse och hisnande glädje. Han
fick åter en smula mod, hjärtat började klappa hastigare,
han fick lust att försöka med något annat, än en gång ...
Då kom minnet av skolan och förföljelsen, av hånet, av
likgiltigheten och av misstroendet, av anspelningarna på
fulheten fram. Det bredde sig ut över de få framgångarna,
de motvilliga erkännandena, och kvävde dem. Även denna
tid hade varit förgäves. Modet, han nyss känt, var för­

svunnet och i stället återstod en ändlös grånad. Så upp­
gav han åter alltsammans. Han lät det gå som det ville.
En dag kom en ensam glada kretsande högt över
skogen och förde hans tankar med sig ett stycke. Han
sprang och gömde sig i en gran och försökte skjuta den
seglande gladan. När fågeln med den kluvna stjärten, på
vilken han kunde skilja den från en hök, sänkte sig över
berget i vida ringar, sköt han. Skottet bullrade högljutt i
skogen. Men gladan fortsatte att kretsa över ett helt annat
berg. Han vände likgiltigt tillbaka till hygget, högg några
modlösa hugg, kände äcklet inför sin egen kraftlöshet
och den bristande uthålligheten, och gick hemåt långt
innan kvällen. Nu började allt på allvar brista omkring
honom. Mollusken simmade ledlös därinnanför i hans
bröst ...
En av de första morgnarna i november, då modern gått
till lagården med sin skramlande hink, satte han planen i
verket. Ur hans uppmjukade inre hade beslutet skjutit
upp. Han letade helt ivrigt fram nyckeln, öppnade det
enkla låset. Efter en stunds sökande fann han pengarna,
som fadern hade gömt i en springa. Inne i chiffonjen
luktade det gamla äpplen. Han mindes det länge som
det nästan viktigaste av hela denna händelse. Gamla
äpplen återkallade för honom livet ut denna morgons
säregna lukt.
Modern kom just ut från lagården med hinken i
handen. Kornas råmande hördes hesa inifrån båsen.
Moderns röst lät jämrande i den gråkalla morgonen, full
av ovisshet.
– Tänk, jag får ingen mjölk ... Har du vattnat korna
ordentligt?

– Jag vattnade dem i går.
– Tänk, nu slutar de mjölka alldeles. Hur ska vi då
göra ...
Han såg efter att modern vände inåt, tog ett skutt av
vägen och slank över bäcken samt fortsatte springande
ned mot gården, därifrån han hörde tröskverkets surrande
på långt håll.
Samma dag på kvällen stod Ture och Mikael i den
lilla flacka stationsväntsalen och köpte biljetterna. Kring
dem sände väntsalens tarvliga grå ytor ut sitt svårmod.
Tavlan med ”Avlöningsdagen” satt där och verkade tråd­
sliten och trist. Där fanns anslagen om tågtider och frakt­
gods. Där fanns teckningen på plakatet om jaktvården,
slående en tafatt föreställning om skogen in över denna
av få resande människor nötta stationssamhälleliga värld.
De väggfasta bänkarna låg fulla av cigarrettstumpar och
hopknycklade papper. En järnugn glimmade sömnigt och
sövande i sitt hörn, utsändande svåmar av kolos. Bakom
deras ryggar hängde en annan tavla med en skön kvinna
mot en azurblå himmel – på en sjö nedanför gled en
mjölkvit jakt – ett fjärran land, som hälsade ung längtan
med sin färgskimrande affisch.
– Nu måste vi skynda oss!
Mikael sökte rätt på tågtiden. De diskuterade inte.
Mikael hade inte frågat om någonting, bara sprungit.
De väntade oroligt till dess skynket innanför biljett­
luckan drogs undan.
– Nu kommer de. Gå du!
Ture vred på sig, sammanknuten och tyst. Båda kände
det okändas stora, förbryllande fasa.
– Hur gör man då? Inte vet jag hur man köper ...

– Begär för två, undervisade Mikael orolig. Han smet
in i hörnan vid den svartbruna ugnen och kände sam­
tidigt hur han frös.
Ture tog ett par steg. Han petade in pengarna genom
den smala luckan. Så blev han blek i ansiktet och ville
vända sig bort.
– För en ensam? Rösten inifrån lät ordnande och
sträng.
Ture såg sig om och blev oviss. Mikael sträckte för­
siktigt två fingrar i luften. Men då det ändå såg ut att
trassla till sig på något sätt, gick han och ställde sig
bakom.
– För två, sade Ture nu betydligt säkrare. Luckan
öppnades på glänt och handen sköt ut biljetterna. Ture
lät de överblivna pengarna slinka ned i en ficka.
Mikael stod ett stycke bakom hela tiden. Han betrak­
tade tankspritt kamraten. Tures magra hals stack upp ur
de lappade kläderna som halsen på en sjuk trana.

*

Andra gången Mikael var i staden blev helt annorlunda
än den första. Nu kände han sig i uppror och revolt. De
kom in sent om kvällen, då lyktskenet gjorde honom
förvildad och yr. Från stationen kryssade de sig tillbaka
till utkanten, där de satte sig med ryggarna mot en lada
och vilade. De kände sig som flyktingar, som eftersökta,
som rymmare på vilka all världens ögon vilade. Men de
kände sig också som martyrer. De begick en handling i
upproriskt trots. Natten tillbragte de på Södra kyrko­

gården och på vägarna. I den begynnande morgonen
vände de tillbaka till staden. De frös så att de skakade,
men kände ännu spänningen som en värme inom sig och
såg förvånade hur deras kroppar skalv, då de någon gång
försökte stanna. Tures mod började sjunka först längre
fram på denna dag. Ännu höll han sig uppe, såg sig
lurande omkring och tog gatorna i långa, försiktiga steg,
som om han alltjämt gått i skogen.
Då han tog upp en sedel ur fickan för att betala kaffet
de drack, slog han ned ögonen för uppasserskan. Handen
darrade starkt. Men utkommen på gatan tycktes han
ha glömt händelsen. Han svor över priset och började
åter betrakta fönstren, där han träffade på verktyg och
maskiner, som han aldrig sett förut.
Efteråt föreföll hela denna resa Mikael som en dröm.
Den var stundtals så ohyggligt beklämmande, då han såg
sin kamrat. Delar av den var så bräddfyllda av den inten­
sivaste glädje.
I den glåmiga morgonen gick de sida vid sida in mot
den okända staden med hela dess ofantliga stentyngd
över sig. Frosten hängde kvar i bergen uppe på Söder.
Yrvakna människor ägnade dem förströdda blickar. Då
någon betraktade dem synande, tyckte de sig vilja för­
svinna bland stenarna i gatan. De försökte göra sig osyn­
liga. Tures axlar och rygg sjönk, tills han gick hukande,
som på ett ständigt språng. De mötte överraskade en
poliskonstapel, då de svängde runt en hushörna, och de
tog ett högt hopp i luften, som höll på att förråda dem.
Stadens barn upptäckte dem, vädrande dem med sina
vidgade näsborrar, och skrattade hånfullt. En flock
pojkar svärmade en stund kring dem och skrek ut ord,

som de endast delvis förstod att uppfatta. De förstod tyd­
ligare stämningen, skrikens olika tongångar, minerna, åt­
börderna, den fientliga doften i deras kläder. De kände
sig i fiendeställning till de främmande stadsbarnen på
deras olika lukt. De vädrade mot dem och tog sitt parti.
Och som de var ensamma mot alla, drog de sig ifrån
sammangaddningen utan angrepp.
Ture hade stannat på en bakgata att se ned i en jätte­
stor källare, där några hjul vreds runt i ett oljigt innan­
mäte av kuggar och remmar. Vid äldre år kunde Mikael
aldrig passera platsen utan att minnas den första, grå­
kalla morgonen. Ture tryckte sitt ansikte tätt emot rutan
och försökte se genom gallret. Ett hjul på tio meters
genomskärning gled förkrossande och väldigt i sina lager.
Ett odefinierbart buller steg upp ur källarens inre. På
ett golv av plattor, skinande och glatta av omkring­
rinnande olja, sprang en man med en smörjkanna, som
såg ut som en sjungande fågel. Ur dess näbb rann gul
smörjolja till det väldiga hjulets nav.
– Vad är det för? frågade Mikael tankspridd och
ville fortsätta.
Tures ögon glödde som bränder, på vilka vinden fläk­
tade. Hans smala tranhals sträcktes längre och längre.
Han tryckte ansiktet närmare och höll munnen halv­
öppen.
– Stanna ...
– Är det ett elektricitetsverk, kastade Mikael ut på
försök. Vad driver det? Det syns ju inget!
– Det är inget elektricitetsverk.
– Då kanske det är en pump. Tror du inte det är en
pump?

Stunden efter sade han:
– En gång hade du en kaffekvarnsskruv, Ture. Den
där gången du steg ner av vägen för oss. Minns du det?
Ture blev plötsligt blek. Han tycktes bli uppbragt av
någonting och gick tvärt bort från fönstret. Hela hans
kropp skakade. Sedan var han sig icke lik förrän frampå
eftermiddagen, då de hittade ett ställe med böcker.
Mikael kom hastigt i revolt mot staden denna dag.
Långt inne i honom låg moderns förödmjukelser från en
föregående gång i gott minne. Han mindes statarnas änd­
lösa drömmar om huvudstaden, om byggnaderna, om
gatorna, om Slottet – slottet! Staden tycktes honom som
det hav, till vilket statarna längtade. De minsta, som
satte båtar i ån, längtade även de dit. Han representerade
själv statarnas längtan! – en känsla av gemenskap med
folket hemma fick honom att försöka förringa allt han
såg. Han ville medlidsamt betrakta gator och husmassor.
Han greps av hat mot stadsbarnen, som hånade dem, mot
de fint klädda människorna, som icke såg åt dem för
deras kläder, mot de vuxna, som skyndade förbi och
skuffade dem, när de icke själva gick ur vägen. Han fick
lust att gå rätt på de mötande, därpå att skrika, därpå
att slå, därpå att ... Han rusade gatan framåt så fort, att
Ture hade svårt att följa honom. Ture kom lunkande
efter.
På eftermiddagen hade de snokat runt i staden. De
hade rusat i blindo. Mikael hade velat söka rätt på en
mängd ställen. Ture hade stannat och tittat på maskiner i
fönstren. De hade inte gått in någonstans. Nu kom de
äntligen till en plats, där det fanns böcker.
– Törs vi gå in?

De stannade och såg på gaslågorna i fönstret, som
brann mittibland böckerna. De läste på titelbladen och
på skylten ovanför – Antikvariat. Mikael blev ivrig och
drog Ture med sig.
– Vi köper några böcker, annars gjorde vi ju ingen­
ting här.
De smet in. En lukt av gammalt damm slog emot dem.
Väggarna runtom var fulla av gamla, sönderlästa böcker.
På golvet låg de i travar.
Nu kom en ljus karl i pipskägg och med listigt huvud
fram mot dem bakom en bokvägg. Han bugade. Han
hade små, pärlrunda tänder i den öppnade munnen.
– Herrarna skola ha? sade han smilande och flyttade
på ett par böcker, som tycktes ha legat i vägen.
Båda teg. Ture ville smita ut genom dörren.
– Pojkböcker kanske?
Mikael ruskade på huvudet. Han låtsades söka bland
ryggarna på en hylla.
– Något om maskiner i så fall ... sade Ture äntligen
stammande.
– Vi vet inte säkert, hjälpte Mikael till, som för att
töja ut tiden. Mannen innanför disken frågade och
svarade sig själv i ett.
– Hur mycket får boken kosta, om jag tar mig fri­
heten fråga? En krona kanske. Ska det vara en stor bok
– ja, jag förstår. Om maskiner? Då vet jag vad som
passar!
– Vi tar böcker för alltihop! viskade Mikael till
Ture. Hans ögon lyste girigt mot böckerna. Ture nickade
knappt märkbart och svarade inte.

– Vi ska ha flera böcker, många böcker, avgjorde
Mikael bestämt.
– Flera?
De fick en trave. De visste inte vad de skulle ha, men
mannen därinnanför rafsade beredvilligt ihop en stor hög
åt dem. De lade pengarna på disken bredvid bokhögen
och såg hur traven av böcker växte. De fick ett par häften
om maskiner, Topelius’ berättelser för barn och Livet på
Landet av Reuter. En bok hette ”Storgården” och en
annan var skriven av en fransman, som hette Rousseau.
Oupphörligt tog de ner nya böcker – sönderlästa tjugu­
femöresböcker. Rosen på Tistelön, Mannen av börd,
Stjärnorna omkring solen, Besvärliga resor, Strindberg,
Saxon och Buffalo Bill. Innehavaren granskade åter
pengarna på disken.
– Det kostar mer än vad ni lagt upp, sade han och
räknade med en söndertuggad penna.
– Vi har inte mer pengar.
– Då måste jag ta ifrån några av böckerna.
Mikael blev ivrig.
– Vi behöver dem allihop ... Det är böcker som vi
behöver ... bra böcker.
– Bra böcker. Det är så sant som det är sagt så.
Mannen tycktes helt och hållet ha glömt bort invänd­
ningen nyss och letade på disken.
– Det här är något för pojkar ... Sånt sysslar alla
pojkar med ... Han höll en gul bok med en röd titel i
handen. De läste på titeln. En häftig rodnad sköt upp i
pojkarnas ansikten.
– Då får ni den på köpet, då. Se där! Nu har ni fått

alla. Här får ni en påse att bära böckerna i, om ni inte
har någon.
Först nu kom oron för hemkomsten över dem. Med
böckerna i säcken smög de sig på bakgator ned mot
stationen.
Det mörknade på nytt inne i de trånga gatorna, men
på planen utanför Centralstationen simmade de likgiltiga
och glada människorna omkring i bländande ljus.







XLIV.

Vintern gick nu sakta. Båda pojkarna hade lyckats
dölja det egentliga ändamålet med stadsresan. För Ture
hade stölden och det som följde på den betytt en tydlig
uppryckning. Den varade någon tid. Han fick stryk, löpte
hemifrån, höll sig gömd i lagården om natten och måste
bes in igen, för att inte svälta ihjäl. Under tiden gick
allt på Dundret över styr. Alfred sålde den ena av de
två korna, vilken alldeles slutat upp med att mjölka.
Ture betraktade kons avmarsch med likgiltiga ögon. Hon
sprätte slött några kakor av snö omkring sig med de
magra bakbenen, när hon lunkade utför backen. Hon var
illa ryktad och såg anskrämlig ut, när hon kommit ut i
ljuset. Ture och Mikael träffades inte på en lång tid.
Böckerna hade de gömt bland krakstörarna under log­
golvet och bland enbuskar ute i skogen, dit de med
jämna mellanrum smög sig bort och fiskade reda på en
bok. Den var då vit av snö och dess blad ihopklistrade
av väta.
Mikael läste den gamla luntan om astronomi – en av
barndomens fåtaliga böcker. Han satt med bultande
tinningar och febern i blodet och läste att rymden var
ljus. I häftet fanns ett par illustrationer. Han fick en
bild av ett koniskt mörker, där natten såg ut som ett
horn, fästat vid en sida av jorden. En kon av mörker i

rymden ... Men rymden själv var ljus. Han försökte
gång på gång föreställa sig detta och grubblade sig in i
ett allt ofantligare sammanhang – rymden är ljus.
Bakerst i denna bok, fylld av den förunderligaste skön­
het, fanns en ordförklaring och ett påklistrat blad med
sentenser. ”Betrakta dig själv från Jupiter!” Strax under
stod det: ”Ingen uppfann krutet, det kom som summan
av många små framsteg.” Någon som varit religiös hade
förut rått om boken. Där fanns texter och bibelspråk.
Den gamla darrande pennan hade förföljt allt högmod.
Knäckarna för Mikaels självöverskattning kom slag i slag.
Åter slungades han mellan övervärdighet och tvivel.
Rädslan för att meningen med stadsresan skulle bli
upptäckt gjorde honom orolig en tid. En natt drömde
han att jorden gick under. Han kunde se och urskilja
allt. Det kom stora öar av grå is seglande genom luften.
Skyn skymde hastigt. De sista överlevande samlades vid
gaveln till södra statarlängan för att vänta. Stormrivna
sökte de skydd för isflaken, som oupphörligt kom
skjutande åt deras håll genom rymden. Nilsson fällde
upp rockkragen till skydd – han mindes det så säkert
– den lille fromme Sackéus föll på knä bredvid sin
gumma, varvid byxan åkte upp på ena benet. Fadern och
modern satte sig vid väggen att vänta på omslag i vädret.
Endast Göranson stod likgiltig ett stycke ifrån, utan skydd
för väder och vindar. Hilma, Blemman, betedde sig som
en fågel med utbredda vingar för att värna sitt barn.
Finnen satt hopkrupen som en nyss utkläckt sparvunge
under henne ... Vid en oerhörd skräll brakade det stora
slottet samman, medan statarlängorna ännu bara svik­
tade. Göranson drog sig hemåt ... Då såg Mikael i en

glänta av sol Litseläng, där Maud kom gående utefter
åkerrenen som om det varit sommar ... Statarköket stod
fullt av lummigt mörker och Eskils snarkningar höjdes
och sänktes från soffan som om någon sågat omkull ett
stort träd, då Mikael vaknade i ångestsvett och glädje.
Då han tänkte på döden, erfor han en känsla av mörk­
rädsla, av något källarsvalt, en lång, smalnande gång.
Han blev rädd att dö innan han hunnit uträtta vad han
ville. Han grubblade över döden. Om någon eller några
dog, gjorde det ingenting. Om han själv dog, mitt i en
strid, kände han inför döden en viss förnimmelse av lust,
av eggelse. Men om hela jorden förgicks, kände han en
förlamande ödslighetsfasa ... Minnet av honom själv
skulle då försvinna samtidigt. Det var den kosmiska få­
fängan, som snuddade vid hans hjärna. Det var läse­
bokens ”minnet av död man”, som dog, det också.
En av de tövåta dagarna i slutet av februari sprang
Mikael upp till Tures hygge. Han vek av vägen, då han
kom gående från läsningen. Han hörde inte några yx­
hugg. Det rann från träden. Mellan stammarna flög en
våt vind, famlande som en döende fågel.
Ture satt på en stubbe och täljde tankspridd en pinne
spetsig med en kniv. (En gång var vi alla jägare, som
behövde spetsiga föremål och älskade dem!) Han märkte
honom först, då Mikael var nästan framme. Han hade blå
ringar under ögonen som om han vakat under natten.
Sedan de talat om arbetet, sade Ture:
– Nu har jag läst i den här också ... Jag dröjde med
den ...
– Vilken – den röda?

– Den var gul, med röda bokstäver. Jag har den för
resten med mig, den ligger borta under granen.
Han gick bort till en snöig gran, böjde sig in under
grenarna och tog fram boken med den röda titeln. De
satte sig bredvid varandra med boken emellan sig.
– Allt som står i den visste jag på något sätt förut,
sade han hopplöst. Jag har hört litet här, litet där, jag
visste det ... Men nu har jag läst om det, och det är
alltsammans liksom skrivet för mig. Vill du se det?
Med körande tankar läste Mikael en halv sida i den
fruktansvärda boken. I värmen från händerna började
bladen drypa av snö.
”Lätt är livet ej, och det måste även barnen lära sig
förstå. Det kräver tapperhet och självövervinnelse. Livet
är skönt för de tappra, för de lättjefulla icke ...”
Även för Mikaels ögon mörknade det. Tures kropp
skalv av förgäves återhållen ängslan.
”Drifterna ligga i dvala under den första tiden, till
femton år, böra ej få utlösning då de göra sig som mest
pockande – upp till tjugufem år – och ej utan skada
för moralen brukas, när de äro som mest utvecklade.
Sedermera, upp till femtiotalet, missbrukas de ofta och
medför obotlig maktlöshet. Kvar stå drifterna, men för­
mågan fattas.”
– Då blir det inte mycket kvar, utropade Mikael och
såg upp från boken.
Ture såg frågande på honom. Hans ögon lyste stela.
– Den som skrivit det här känner nog inte till många
barn, sade Mikael naivt som för att trösta. Det där med
femton år till exempel är ju bara dumheter!

– Jag minns det när jag var kanske fyra, fem ... sade
Ture sakta och såg undersökande på kamraten. Gör inte
du det? Jag minns det sen hela tiden.
– Det som står här är lögn.
– Då trodde jag att det berodde på att jag gick så
mycket för mig själv här i skogen, och att alla andra
var olika. När jag vart äldre trodde jag det var för att
jag aldrig fick komma till flickor ...
– Flickor är likadana, sade Mikael med en bestämd­
het, som han icke hade.
– Tror du?
– Säkert.
Vinden snodde in bland grangrenarna i riktning mot en
mosslagg. Ture tycktes återfå något hopp. Han bläddrade
nervöst i den fläckiga, snövåta boken.
Plötsligt höjde han huvudet och frågade:
– Skrattar du inte ut mig, om jag frågar dig om det
här?
– Vi är ju vänner, sade Mikael litet tvekande. Hans
pubertetsfinniga ansikte registrerade stämningarna som
en automatisk skottavla. Ture satt och såg grubblande
framför sig tills hans ögon lyste av nyfikenhet.
– Hur många gånger tror du ett par människor hinner
vara tillsammans under ett helt liv?
Mikael teg en stund, såg upp mot den grå himlen, be­
räknade fort och svarade:
– Två gånger i veckan, kanske en bara ... kanske tre.
Jag har hört talas om en och två, tre också. Om vi säger
två gånger i veckan ...
– Kanske tre ... svarade Tures röst matt som ett för­
klunget eko.

Mikael behöll sin överlägsenhet.
– Om vi tar det mellersta bara – femtiotvå veckor
gör etthundrafyra gånger. Han tog en kvist och ritade
med den i den isiga stubben, tills han fick fram talet.
– På låt oss säga femtio år gör det inemot sextusen
gånger, sade han och kontrollerade åter summan. Från­
räknat det tillfälliga – om man säger sextusen.
Ture satt och stirrade framför sig med boken i knät.
– Jag får aldrig en flicka.
– Var lugn att du får!
– Hemma förstår ingen något, hemma förstår jag
ingenting, fortsatte han klagande som om han icke hört.
Jag minns jag märkte en del när jag var mindre, numera
märker jag ingenting. Mor var så rädd om lakanen då,
hon sade alltid: akta lakanen! Jag hörde det, men förstod
inte riktigt.
Mikael skrattade till. Skrattet lät som om något lyft
inne i tystnaden i skogen. Endast tövinden letade sig för­
siktigt fram mellan stammarna.
– Akta lakanen – sade hon verkligen det?
Det såg ut som om Ture skulle komma av sig. Han
lyfte huvudet och såg skyggt på Mikael. Han försökte slå
bort sina egna frågor med att tala om andra människors.
– Kan du förstå att det finns sådana som tänker på
det? Gör flickor det alltid? frågade han nyfiket. Är de
alltid motvilliga?
– Jag har hört talas om gifta, som varit gifta i många
år, och så har de ändå kommit och frågat en doktor hur
de skall bära sig åt när de skall vara tillsammans.
– Det trodde jag var det första ... Det förstår jag
inte.

– Allmänt är det väl inte, fortsatte Mikael snusför­
nuftigt. Under medeltiden gifte man sig tioåriga. Jag har
läst om att Birgitta gifte sig vid tretton och själv fick
barn vid fjorton.
Det spelade kring Tures mungipor – namnet påminde
om en ordlek från skolan. Så återtog han sitt grubblande
uttryck.
– Men här står tydligt ”vid tjugufem års ålder”.
– Det där är skrivet bara för att lura oss, det är
skrämskott för att vi ska vara snälla, sade Mikael osäkert
och försökte övertyga. Människorna är likadana nu som
förr.
Under fortsättningen av detta samtal kände han stund­
tals ett slags faderskänsla för Ture. Han visste inte
mycket av det som Ture ville veta. Ur hela deras samtal
skrek nöden högt. Han märkte endast hur helt han be­
härskade sin förvirrade kamrat.
De gick och satte sig på en kullslagen björk, då platsen
på stubben var för trång för dem.
– Kan du förstå att man minns de fula sakerna bättre
än de andra? frågade Mikael lillgammalt och under­
visande. Det ser ut som om man bara lägger vikt vid dem,
när man är liten. Det andra glömmer man. Hemma hörde
jag ibland talas om att det ”stundade”. För att jag inte
förstod det, så tänkte jag på det jämt.
– Tala mer om vad du vet!
Mikael fick allt värre att spela den svåra rollen av
undervisare. Han kom av sig och stammade. Han hade
själv behövt fråga. Han blev sittande tyst.
Som i en cirkel återvände Ture till boken med den
röda titeln.

– Det står talat om att nerverna blir slut av det, att
de ruttnar upp, sade han envist och malande. Det har
man sagt mig förut också, fast man ingenting vetat –
nu står det här. Och nu känner jag det också ... Jag
håller på att bli sådan ...
Han pekade på en sida, som var mycket tummad och
läst. Snön hade brutit igenom, bladen hade fått fukt­
fläckar, som bildade en karta. Mikael läste raden med
kursiv stil. ”Man kan likna det vid hemliga, grå fläckar
på händerna och över hela huden ...” Ture lät ofrivilligt
blicken glida från boksidan ned till handen.
– Det måste vara lögn, sade Mikael vanmäktigt. De
flesta har väl gjort det.
Han återtog, då han såg rörelsen:
– Man kan dö av tron att man dör. Då kan man också
leva av tron att man lever. Man kan göra nästan vad
som helst, bara man vill det riktigt, det syns bara på
Sackéus! En gång har jag läst om hur man avlivade
dödsdömda genom att bara lägga dem bundna på ett
bord och säga att man öppnade en åder på dem. Man
skar ett snitt med baksidan av kniven och lät varmt
vatten droppa ned i en skål, så att de hörde det hela
tiden. Då dog de dödsdömda i tron att det var deras blod
som rann av dem, utan att de kände någon smärta ens.
Så enkelt är det!
Det föreföll som om det icke tillfredsställt Ture att
höra talas om hur folk dog. Det var icke så enkelt. Han
fortsatte meningen, där kamraten lämnat den.
– De som inte tar skada har väl slutat i tid då, mum­
lade han uppgivet och modlöst. De har väl gift sig, som
det står i boken, och slutat. Men det kan ju inte jag ...

I ett rop kom det:
– Tror du någon flicka skulle vilja det? Säg det –
tror du, Mikael?
Skogen grät tyst i tö. Det rann av träden. Mikael teg
tvekande.
– Jag lider så ohyggligt av det numera, sedan jag
fått veta det. Jag skäms för alla, och för mig själv också.
Det äter opp mig inifrån. Jag hoppas på att något skall
inträffa, då jag får något annat att tänka på, så att jag
kan komma bort från det, men det går inte ... Jag får
aldrig någon flicka. Jag känner mig som ett skrofel ...
En mask ... Mikael!
Tures urgröpta ansikte med de blanka, irrande ögonen
sjönk. Än en gång kom det i ett modlöst utbrott:
– Jag vill och vill inte ... Det är som om någonting
gått sönder långt inne i mig. Jag är ... förlorad!
Mikael teg allvarligt som en läkare, vilken lyssnar till
patienten. Inom sig kände han sina egna frågor kastas
huller om buller. Stundtals var han rädd. Då kunde han
inte längre dölja sin nyfikenhet.
– Hur tänker du dig det? frågade han intresserad.
Ture såg på honom och tycktes förstå.
– Jag slipper inte ifrån drömmarna, inte ens när jag
är vaken kan jag bli kvitt från dem. Jag tänker mig rum
fulla av ... ja, det är en pina, när jag aldrig kan få
träffa ens en ... När jag var liten tänkte jag mig alltid
själv ensam, och alla flickorna väntade på mig. Då hade
jag den ena efter den andra – nu har jag ingen! När
jag är större tänker jag bara på vissa, på någon jag
känner. Jag tänker mig ensam med henne här i skogen ...
lägger ner henne här ... på mossan och ...

– Statargummorna? frågade Mikael.
– Mest är det fru Rissler ...
Mikael blev plötsligt uppmärksam. Han sprang upp
från stammen.
– Aldrig Maud? frågade han häftigt.
Ture satt likgiltig kvar.
– Nej, aldrig henne, henne tordes jag inte ... Men
främmande ibland, alla främmande jag såg, och en massa
unga flickor. Skrattar du inte åt mig, återtog han ängsligt.
Mikael svarade undvikande. Han föreföll lugnad. Hans
pojkaktigt halvfärdiga ansikte fick åter det lillgamla
draget.
– Vi gör som alla gör. Som vi är barn, sade han
endast.
Tures röst kom som från långt håll. Han satt med de
slappa händerna till hälften slutna kring den gula boken.
Titeln, röd som blod, lyste fram på ett par ställen mellan
hans fingrar.
– Jag är slut någonstans här inne ... sade han kla­
gande och vädjande.
Mikael teg. Han satt och tänkte på bygden och ett sätt
att fly från den. I fläktar av oändlig melankoli drev tö­
vinden över deras pannor och händer. I de våta snåren
snyftade det av februaridagens gråt.







XLV.

Göranson och Slasen sprang bland snöiga granar och
letade.
– Såg du efter där borta?
– Jag snokade igenom varenda buske. Han sitter väl
inte i ett träd heller.
– Det är aldrig säkert, när det gäller honom. Bäst
att titta noga överallt.
De pulsade vidare i snön, tills de åter stötte på var­
andra.
– Så här mycket snö har det inte varit på tio års tid.
Det året sprang jag också här i skogen och letade. Då
var det på höstkanten ...
Slasen stöp i snön, när han skulle kliva över ett rot­
stjälp, men var snart åter på benen. Göranson hade
stannat.
– Vad sökte du efter då, då? Var det någon som
hängt sig kanske ...
– Det var ett par kvigor de inte kunde få fatt på,
hur de än letade. För resten fick de fatt på dem till sist
efter min anvisning, sade Göranson och dök in under
några risiga granar för att som ledare föregå med gott
exempel. Han kom snart ut igen, utan att Slasen syntes
ha blivit sporrad.

– Såå, ett par kvigor ... Slasen skrattade hest. Han
fortsatte där Göranson slutat.
– Det var inte så lätt och ingenting att flina åt heller.
Kvigorna hade blivit alldeles galna och vilda. De måste
skjutas efteråt ... Jag fick lägga mig ner med örat mot
marken och söka lyssna ut av stegen, var de sprang –
att se dem var inte vån, sade Göranson och berättade
denna tioårs gamla historia till slut.
Han hade blivit röd av springet i skogen. Kring halsen
hade han en schal som han fläkt undan, så att man såg
bröstet, ludet som en fäll.
– Nu försöker vi igen, så vi kommer hem innan
kvällen.
Slasen reste sig mödosamt. De gamla statarlemmarna
knäppte motvilligt.
– Lappsa! skrek de båda samtidigt, så att det skallade
i skogen.
– Lyssna ... tyst!
– Det var inget. Då får vi försöka igen. Den rikt­
ningen!
Göranson och Slasen fortsatte sökandet till kvällen.
I denna vinter – då statarna mer än vanligt levde i
sin grånad och ån suckade inne i sin tunnel av is – hade
Lappsas sjuttiofemåriga stjärna plötsligt börjat att darra.
Om morgnarna under hösten var han som vanligt på sin
plats. När fantasin flydde från de unga, lättade han upp
allas lag med något för längesen glömt ordspråk eller
med en sinnrik, ibland vågad historia. Sedan Tekla flyttat
tillbaka dit, varifrån hon kommit, lagade han åter själv
sin mat. Mor Sackéus stickade flera par strumpor åt

honom, som om Lappsa tänkt leva evigt. Frampå vintern
hade skogvaktaren som vanligt mätt ut ett skogsskift –
långt från bygd och ogint till, i en mark där tjädern
spelade om vårarna, där skogsnävorna blommade om
sommaren, och där det om vintern låg massor av snö.
Lappsa gruffade aldrig över sådant. När vintern väl hade
kommit, skrev hans krokiga ben i dagning efter dagning
sin ringlande skrift över skarsnön förbi Runda Malmar
och upp mot skogen.
En dag då det var lönnhalka, som på bygden kallades
för ”käringdöd”, kom Antea rännande med bud från Orr­
mor. Ingen hade sett till Lappsa på två dagar, och i
Blacktorp, där han brukade hämta sin mjölk, hade han
likaså varit osynlig. Snön låg djup och vit över hela
storskogen och i bygatorna hade yrsnön börjat lägga i
drivor. En och annan hemlös hare kunde springa i samma
spår femtio varv fram och tillbaka under en natt, driven
av stjärnornas evigt eggande oro. Här och var syntes
ofantliga, pulsiga hål i den vassa skarsnön – en lång­
bent älg, som sprungit på hungerns krafter under natten.
– Då har gubben gått bort sig, sade Antea bestämt,
med den säkra intuition hon hade.
– Vem har sett Lappsa gå bort sig i storskogen?
– En människa är väl inte evinnerlig heller! Det kan
hända också honom till sist.
Alla skakade tvivladetvivlande på huvudena.
Men en sak började anses som oomtvistlig – Lappsas
bortovaro var ett dåligt tecken. Alla oroade sig för det.
Man samlades i köken om kvällen. Anteas ord drogs
fram igen, vändes ut och in, behandlades nästan med
andakt. Kalle Göranson fick springa upp och se efter i

Backlura. Dörren var låst. De höga, vajande granarna
hängde solkiga av snö. På vägen syntes det inte ett spår
sedan dagar.
Följande morgon var söndag. På gården togs det tidigt
ut folk – Göranson och Slasen fick försöka. De fick från
början meddelande om att de gjorde sig detta besvär
gratis – rättarn hälsade från baronen, som sagt att det
var en plikt mot en kamrat. De fick göra det åt Lappsa
som en tjänst, kanske den sista ... Lappsa kunde annars
ligga och svälta ihjäl på storskogen.
Redan på förmiddagen hade de funnit sågbocken –
den enkorsade ”käringen”. De hade hittat rätt på vägen
till hygget. Redskapet hade stått halvt nedsnöat under en
hög av ris, så som Lappsa tycktes ha lämnat det efter
dagens slut. Strax intill hittade de sågen och yxan. Det
hade snöat ytterligare under natten. Inga spår tycktes
leda från hygget åt något håll.
Göranson kunde inte underlåta att säga:
– Här står käringen. Hon har det kallt nu.
Slasen teg fundersamt. De gav sig in i en kjusa, där
de tyckte sig skymta fördjupningar som av spår, men
märkena försvann snart, och de var överlämnade till att
söka på måfå i skogen. Det de trott vara spår hade till
på köpet burit tvärt bort från gården. Lappsas dunkla
skrift förde dem själva vilse efter en stund.
– Han krumbuktar med oss ...
– Lappsa satt aldrig där man ställde honom när han
levde, mycket mindre nu.
– Tror du han är död då? undrade Slasen som om
han tvivlat fortfarande. De dök in i skogen på nytt.
– Pass opp, där rörde det sig!

Men det var bara en fågel, som lyfte av stegen. De
satte sig på ett snöigt rotstjälp att dricka kaffet, som de
haft med sig i en med tidningspapper omlindad butelj.
Den korta februaridagen skymde redan.
Framemot kvällen, när de redan tänkte vända hem igen
med oförrättat ärende, kom Slasen att kika in under en
snöig gran. Där satt Lappsa. Ett av benen stack vårdslöst
fram, så att de borde ha sett honom för längesen. När de
vek undan de gröna gardinerna av frusna grenar, tyckte
de att han levde och var färdiga att skratta till. Klock­
kedjan satt som vanligt fastknäppt i gylfen. Han log så
livslevande emot Slasen, att denne till och med lät lura
sig av det.
– Vafan skojar du med oss för! sade han dovt och
hötte litet med näven.
Han blev fort blek. De upptäckte att gubben, som satt
och såg mysande på dem under den snötyngda granen,
likväl var död. En ihjälfrusen gubbe.
Det lät nästan högtidligt, när Göranson sade:
– Så går det. Det är slut!
– Om vi skulle låta honom sitta – han vanpryder
inte platsen.
Slasen nickade.
– De drar sig upp till skogen för att dö.
– För att dö ... repeterade han respektfullt. Hur ska
vi annars få hem honom?
De tog ett tydligt märke och vände hemåt. De talade
med långa mellanrum.
– Han dog ungefär som han levat – han sådde åker­
vallmo i säden ett år, sade Göranson.

– Man visste inte riktigt var han fanns ... Han var
färdig till allting ...
Kvinnorna sörjde honom som de sörjde andra, som
dog. Men inte ens i döden släckte Lappsa det besynner­
liga leende, som skilt honom från folket på gården. Han
skrattade, som om döden inte hade varit någon gräns.







XLVI.

Det var vår och snösmältning på Dundrets kulle på
jorden. Isvattnet rann från taken. Det kom en stunds
dagsmeja mittpå dagen. Den lena marsvinden lekte i våt
skog och i tovigt, fladdrande vinterhår. Här var nu för
en gångs skull ganska många människor församlade även
på Dundret.
Nere vid bäcken kom det än mer folk. Där kom Bengt
i Orrmor, en torpare från Stora Hjelmsätra och en från
Lilla, där kom man från Jursta ägor och Vansta, och där
kom Östen i Kullen klivande med lugna, självsäkra steg.
Antea slank över den våta bäckbrädan som en tömjuk
vindil.
Bister gick redan uppe på backen och såg sig omkring.
Han ruskade på en vagn för att undersöka de glappiga
naven. Han prövade en sele genom att sticka in två
fingrar i lokornas stoppningar och klämma till. Han
undersökte hästen och den enda kon och föste dem litet
fram och tillbaka i båsen. Till slut tog han ut hästen.
Den stod som ett fallfärdigt beläte i solen och skalv för
marsdagens undersökande ljus.
– Kan vi börja då? undrade roparen och tog upp
klubban ur fickan.
Alfred kom fram hopskrumpen och snedögd från
lidret, där han rivit ut några kasserade verktyg, en grep
med ett par avbrutna klor, ett rostigt järnspett, några

tänger och en låda orätad spik. En knapp hade gått ur
byxorna bak, då han böjt sig, och han hade genomborrat
hängslet med en krokig björkpinne för att hålla dem
uppe. Hårpenslarna i öronen var fulla av damm och
boss från lidret. Bister strök sig över sitt stora skägg och
överlät hästen, som leddes tillbaka in i stallet.
– Inte mig emot.
– Var ska vi börja då?
– Säg själv!
– Det är kanske bäst att vänta med djuren, ifall det
skulle komma några flera. Vi tar väl småsakerna att
börja med, menade roparen.
– Det skymtade visst någon i skogsbrynet, upplyste
en av dem som stod närmast.
– Gjorde det? Då dröjer vi väl lite ...
Så dröjde man igen. Men det var bara Ture, som någon
hade sett springa över en glänta. Han sprang som ett
skyggt djur där nere i skogsbrynet och höll sig undan
för alla främmande, som uppfyllde Dunderbacken denna
dag.
Statarna kom inte mera allmänt. Åh, små blonda,
blommande torp – hur älskade inte statarna er! Men
när det verkligen hände något, då kunde statarna inte
komma. Då gick de och mallrade sakta i arbetet nere på
gården, bakom oxarna, under trög dröm, långt borta från
det som hände. Statarna uteblev även från auktionen ...
– Nu kommer det i alla fall en kund!
Det var slaktar Norelius som kom. Han gick direkt in
i stallet.
Det porlade små samtal i besökarnas led, där de delat
upp sig på hopar och spritts över backen och i uthuset.

Antea fick syn på några andra fruntimmer och gick fram
och hälsade. Hon neg så att det såg ut som om hon satte
sig. De gick över till lagården tillsammans att se på den
vinterrufsiga kon, något som kunde intressera kvinnor.
– Märkvärdigt – dom har inget hö kvar.
– De skyller Ture för det, invände Antea.
– Pojken har väl inte ätit opp höet!
– Men han har städat korna. Han har gett dom bara
hö, tills det var för sent att köpa något ...
– Det syns i ladan det måste bli vårauktion! Så kunde
de inte dröja till oktober, när de skulle ha fått något för
djuren.
– Allt som allt – det är på sista gaffeln.
Och det var det. I ett hörn av ladan låg bara så mycket
foder kvar att en råtta kunnat gömma sig. Det var tydligt
för alla, att auktionen uppskjutits till sista dag.
Alla saknade Lappsa. Ingen sade ett ord om honom,
men Lappsas ande låg i den töljumma luften som en
saknad. Många visste väl inte vad det var ens. Det var
ett tomrum som efter en möbel i ett rum. Även om man
aldrig använt sig av möbeln, så hade man likväl känt
sig litet bortkommen, då den en dag var borta.
Alfred tar sig en tur in i stugan, medan man väntar
ytterligare. Nu är det slaktar Norelius som är inne och
ser på djuren. Där inne i stugan har hustrun ställt till
med att koka kaffe. Hon har radat upp de tomma, brun­
aktiga kaffekopparna på ett provisoriskt bord, iordning­
ställt av två dörrar. Det är ämnat att bli en liten affär.
– Kommer det inga fler?
– Det ser inte ut så.

– Är allt med?
– Jag tror det ...
Modlöst kommer frågorna. Hon lyfter oupphörligt på
locket till pannan för att se efter om kaffet kokar, fast
inga köpare anmält sig ännu. Glasögonen står fulla av
imma från spisen. Utifrån hörs några röster, som för­
söker skämta och få tiden att gå.
– Det ser skralt ut på backen, den får följa med,
säger Alfred och går och tar ner klockan från väggen.
Under är tapeten gul som rost.
– Är du från vettet – ska vi komma tomhänta dit
ner?
– Där nere får vi nog veta tiden. ... Det är bäst att
låta klockan följa med i ropet.
Modlöst kommer också svaret.
– Är det inget mera?
Alfred går ett slag runt stugan, som nu rättframt
börjar visa väggarna och ter sig fattig som en uräten skål.
– Har knappen gått ur? Jag skulle ha sytt i den.
Alfred svarar inte på dylikt prat. Han hittar stryk­
järnet. Det står undangömt bakom spisröret och liknar
en snöplog i en driva av rost.
– Behöver du strykjärnet – går det inte att låna ett?
– Ge hit! Hustrun rycker åt sig järnklumpen och
håller den bakom kjolen. Alfred slappnar av och blir
bara stående likgiltig att se ner mot bäcken.
– Pojken springer borta i skogsbrynet som en tosing,
säger han som en upplysning i förbigående och går ut.
Från kaffepannan har ångan börjat att stiga. Kaffet blir
färdigt för tidigt. Auktionen tycks inte vilja komma i
gång.

Ute på backen, bland marssol och smältande snö, mal
kommentarerna ännu envist:
– Alfreds som ska bli statare nu igen ... Det blir
ovant.
– Och Bisters blir torpare ja – så går det.
– De byter.
– Jag undrar bara hur de ska klara sig på gården.
Det är inte lätt för gamla människor, som en gång har
haft ett torp och varit för sig själva. Och med pojken de
har ... Undrar hur de ska klara sig där nere?
– Till att bli statare behövs ingenting, det vet du väl?
Det är botten!
– Botten och botten. Men inte är det lätt. Se, där
borta går nu Bister. Se på honom, inte ser han värst
glad ut.
– Bister har alltid tänkt på Kullen, han.
– Så får han Dundret – så går det.
Samtalen rann ännu en stund i små rännilar, samlande
upp det lilla som fanns att säga. Det var om auktionen
och det som skulle säljas, om Bisters byte och om Dunder­
folkets förfall, vilket alltsammans drogs fram än en
gång.
Östen i Kullen gick under tiden och lät sina ljusa ögon
fara fram över vagnen och djuren. Han såg på fåret och
kände det i bringan. Bister och han hälsade bara på var­
andra i förbigående. Sedan, under auktionen, stod de
åtskils ett gott stycke ifrån varandra.
– Nu får det bli av! höjde den kvickbente roparen
rösten och tog för elfte gången fram sin lilla klubba,
inte stort större än en sockerhammare.
Han knackade på en jordfast sten med den som på

försök. Kanske var det också någon magisk rit, han ut­
övade, något som tillhörde auktionsropandets mytologi
– meningen var hemlig. Sedan spottade han långt ifrån
sig. På bäcken blänkte solen till som en glasskärva. Nu
kom också slaktar Norelius ut.
– Så sätter vi i gång, då. Alla hitåt!
Hopen sammandrogs något som om den ystat i mitten.
– Nu börjar vi med plogen. Den är gammal men god.
Ge ett bud!
Alla teg. Endast Antea viskade till sin sidokamrat. De
närmsta torparna stod och betraktade kritiskt plogen.
– Ett bud, vilket som helst, allt tas upp till gransk­
ning! eggade roparen.
Tyst som i graven fortfarande – plogen fick rost­
fläckar, som inte synts förut. Billen såg värre sliten ut.
Ett handtag hängde fallfärdigt som om det kunnat dimpa
när som helst. Tystnaden omkring gjorde den tarvligare
och tarvligare.
– Blir det inget bud på plogen?
Plogen fick stå kvar där den stod. Man fick komma
åter till den. Någon tyckte sig se Tures rygg skymta
bakom ett par buskar i skogsbrynet. Bister strök skägget,
som om han tagit sig en funderare. Han avstod från att
bjuda på plogen i alla fall.
– Här är en mangel. Vem bjuder något för mangeln?
– Får man stenen med?
– Man får stenen också. Det är tre hästlass sten. Man
får alltihop, om man skyndar sig. Ge ett bud!
– Tre lass, det var huggarn.
– Visa att ni har mål i mun, bjud något! Efterträdarn
ger ett bud på mangeln?

Bister log litet.
– Tre kronor – en krona lasset, sade han och log igen.
Man dröjde en stund.
– Får vi inte mera?
– Tre kronor bjudet, bort för tre kronor. Mangeln till
efterträdarn, tre kronor ...
Klubbans nedslag jämrade svagt i den stora mangelns
nötta trävirke. De stora gråstenarna glodde likgiltigt till­
baka. Mangeln var såld.
Så gick hästen. Målföret hade stigit något, när man
hunnit till hästen. Bister ratade den. Den var för gammal
och spattig.
– Får vara för min del, sade han bara. Han var inte
ens med och bjöd.
Slaktar Norelius köpte den som skinn. Han klagade
till och med över besväret att flå den urlakade kroppen,
så att han skulle få av skinnet. Han sade att han hellre
tagit skinnet enbart – hästen själv åt den som flådde
den! sade han till de närstående. Det var en slaktarkvick­
het i den underfulla marssolen, alla log åt den.
Nu gick verkvagnen, ett par skogskälkar med sönder­
körda björnar, sedan gick en trekantig harv. En del av
redskapen var upptjärade, men det var gjort nyligen, i
dåligt torkväder, så att den knappt indragna tjäran icke
förmådde dölja det slitna träets trista fattigdom. Red­
skapen gick billigt. Nu gick en låda med diverse skräp.
– En låda med mojänger. Det var mycket, det här.
Ge ett bud, medan vi är i farten!
– Vad är det?
– En maskin ser jag. Ge ett bud på lådan med inne­
håll!

– Är det en kaffekvarnsskruv?
– Det är en kaffekvarnsskruv också. Och här är det
delar till en såg, en kvarn.
– Kors, det är saker som pojken sysslat med!
– Vem bjuder?
Bengt i Orrmor stod närmast till. Han bjöd. När han
gjort det, hördes det ingen mera. Mikael var i läsningen
denna dag, annars skulle han kanske ha kunnat locka
fadern att låta honom ropa in lådan.
– Tjugufem öre bjudet, repeterade roparen och
svängde på lådan för att något skulle röra sig.
– Vad är det underst?
– Det kan jag inte se, det är maskiner.
– Är det inget annat?
– Det är invecklade maskiner, det kan man inte redo­
göra för i en hast ...
– Låt gå bara, så blir det alltid något!
– Tjugufem öre, bort för tjugufem ... Första, andra,
tredje gången ... Bort för tjugufem öre. Ta det då!
Klubban suckade mot lådkanten. Anteas skarpa ögon
upptäckte Tures kutiga rygg, som skymtade vid övra
sidan av backen. Han hade sprungit runt. Den gången
såg man honom tydligare. Antea visade de andra frun­
timren på honom. De kungjorde det för alla.
– Det var egentligen hans ... Må han vet om det, där
han springer?
Orrmorstorparen ställde undan sin låda vid väggen till
lidret.
– Det är ju bara leksaker, men jag köpte den för
pojkarnas del, sade han ursäktande.

Nu var det inte mycket kvar. Kon gick till Norelius,
sedan en av de långväga torparna följt med i buden ett
stycke. Plötsligt höll han upp. Norelius lät lura sig. Han
blev fast för kon.
– Om jag kunde spänna ihop henne med hästen och
låta dem springa åt var sitt håll, sade han till stor för­
nöjelse, så kunde jag kanske flå skinnet av bägge. Men
det sitter nog för hårt.
En slaktarkvickhet igen.
Husgerådet gick till några kronor, fast det var litet.
Klockan drog största uppmärksamheten till sig – kanske
för att den tickade och gick hela tiden. När man tog sig
en stunds uppehåll mitt i auktionen, fick hustrun sälja
kaffe åt fyra stycken. Dem gav hon i gengäld fem koppar
var. Antea satt där inne och tog emot vartefter som
gästerna kom. Hon lyckades prata till sig kaffet utan att
behöva betala, hon som roparen, vilken blev bjuden. I
stugan var stämningen hela tiden under drickandet oviss,
lurande och inte så litet villrådig. Hade inte Anteas röst
hörts över tystnaden, så hade tillställningen här inne
liknat döden. Alfred gick inte in. Hustrun tycktes rädd
under sitt eget tak. Hon stirrade bakom glasögonen för­
skräckt på var och en som steg in genom den skyddande
dörren. Sedan slog hon ned ögonen och fördjupade sig i
kaffepannan och spisen. Ändå fick hon sälja kaffe åt
de fyra ... Men när hon äntligen skulle fram och ha
betalt, verkade det på alla som om hon inte förstått sig
på pengarna. Hon blev villrådigt stående att syna dem
närgånget, som om de varit falska.
Auktionsfolket började sätta sig i rörelse hemåt. Ett
par i taget stegade de tysta eller fåordiga utför backen.

De steg försiktigt på brädan, som var våt av tö, och
stannade när de kommit över. Bäcken hade högvatten nu.
Ett stycke nedanför brädan gick det lilla fallet stritt.
– Här har han haft en del av grejorna, sade någon åt
Orrmorstorparen, som just steg över med sin låda.
– Hade det inte varit som leksaker åt barnen, hade
jag inte köpt det, upprepade köparen ursäktande.
– Vad är det under där? Jag tycker det ser ut som
det skulle vara något färggrant.
De rev i lådan och hittade ett sidenband.
– Ett hårband.
– Det där har varit sågklingan. Sannerligen, har det
inte!
– Och se här kvarnen. Det är både det ena och det
andra.
Bengt i Orrmor lyfte åter upp lådan och fortsatte. De
andra gick före och efter och var tysta.
– Det har åtminstone varit vackert väder, fast det nu
ser ut att bli regn, avslöt Orrmorstorparen välvilligt trots
allt, just som de stegade in i skogen.
– Sannerligen, nu börjar det!
Bister stod kvar en stund och talade med Alfred. Det
blev inte många ord. Den avflyttande torparen avteck­
nade sig vid statarens sida mot bakgrunden av marsskyn
som en skugga.
– Du får väl flytta in där vi bott, tänker jag. Det
är den enda bostaden som är ledig.
– Jag får väl det. Alfred nickade. Du övertar ju mitt
nu, jag övertar ditt gamla. Vi byter ...
– Du har haft otur, ett dåligt år, Alfred.
– Det får väl gå på något sätt nu också ...

Mörkret kom tidigt denna dag. Ett tunt, tvekande regn
– det första vårregnet för året – började falla redan
vid tretiden. Sedan skymde det fort.
Från de marbuskbevuxna kärren kom en svettig vind.
Orrmorstorparen hann inte hem undan regnet. Han fick
några droppar av det i sin låda, som han förgäves sökte
skydda med sin lediga arm.
När allt var färdigt, roparen fått betalt och dagskassan
räknats in, de få kontantköpen summerats, gick Alfred ut
och satte sig på en sten i fårbacken. Runtomkring honom
låg klättar av snö kvar. Där överraskades han av regnet.
Han brydde sig inte om det. Dropparna föll glest som
pärlor i hans hår. Ådrorna på halsen och vid tinningarna
låg stilla och orörliga som döda.
En stund efter mörkrets inbrott smög sig Ture åter
fram ur skogsbrynet. Han hade följt Bengt i Orrmor ett
stycke bortom Risslers och skuggat honom. Han visste
inte riktigt varför. Men då det börjat regna, hade han
smugit sig så nära han vågade, och då hade han lagt
märke till, att det föll regn också i lådan. Han hade
oroat sig för det. Det hade plötsligt vaknat upp något
gammalt inom honom – vid ett tillfälle hade han helt
bekymrad och brydd satt sig ned att tänka över, vad som
kunde bli förstört i Orrmorstorparens låda ...
Långt nere på landsvägen ledde slaktar Norelius sin
köpta häst. Kon hade fått stanna till följande dag, då
han skulle hämta också henne. Slaktar Norelius var den
av auktionsbesökarna som hann att bli värst utsatt för
regnet. Han röck i grimskaftet och svor emellanåt.
Hästen gick lugnt och stilla hela tiden. Den blev snart
våt. Det ljumma vårregnet rann från manen och luggen.








AVSLUTNINGEN.


XLVII.

Åns vatten hade runnit än ett år. Mot bottnen speglade
sig åter de ulliga molnen. Slammet där nere fladdrade
som skägg för undervattnets strömmar. Ytan låg gul och
grön av frömjöl, och under fiskens lektider tog statarna
upp korgar fulla av id, som skvalade sin fruktbarhets­
ström av rom och vatten.
Nu började kvinnorna på gården bli gamla. Man
märkte det snart, om man kom över till den någon av
kvällarna under den violblåa våren. Först förstod man
inte riktigt, vad skillnaden bestod i, men så såg man det
tydligt. Det var inte samma som förr. Det hade börjat
bli så mycket gamla kvinnor på gården ...
Nu sjöng rättarns och kuskens hustrur på sista versen,
fast deras dag varit lång. Även på kuskens svarthåriga
hustru bet tiden, och det var till en omåttlig glädje för
de andra, som vaksamt och avundsjukt med blicken följt
hennes av turen tillrättalagda väg. Rättarns hustru åt nu
medicin till alla måltider. När hon for bort, hade hon
flaskan med sig. Det följde besvär med att bli gammal,
även om man var rättarens hustru.
Men mest märktes dock åldern i statarstugorna. Mor
Nilssons hår var så tunt, att dess länkar liknade svaga

skuggor. Hon lade dem till rätta uppe under halsdukens
lätta tak, utan att de ändå förmådde skyla huvudet. En
vacker dag måste Götlunds hustru sluta mjölka, av värk
i armarna, och det blev ett rabalder för det. Antea hade
åldrats. Hennes trådlika magerhet hade åldrats. Vindar­
nas musik hade blivit till bara en gäll, disharmonisk ton
av all den forna, överröstande musiken. Mor Sackéus
blev mindre och skrumpnare, kort och krokig, så att hon
nu hade nära till jorden, då hon ville falla på knä. Hon
tog det som en försyn, även detta – skrumpnandets väl­
signelse blott. Slasens hustru tappade de sista av sina
tänder vid förlossningen och såg illa medtagen ut. Hon
hade i alla fall varit den, som stått sig bäst av alla
statarnas kvinnor. Ingen begrep det. Hon fick alltjämt ett
och annat barn, om det också kom liksom mera på stänk.
Nu hade Slasens också fått åtta. Göranson kunde känna
sin ställning hotad, men han brydde sig inte om det mera.
Mor Göransons bröst hängde redan liksom i två hällor
ner från de slappnade axlarna. De hade dock legat rätt
fylliga där under linnets axelband, medan hon ännu var
ung. Det hade doftat varm svett från dem. De hade bjudit
att ta i. Nu hade hon slutat med barnen. Kvinnorna
liksom allt hade haft sin tid. Till och med friherrinnan
själv hade börjat täras av denna allsmäktiga ålder, fastän
hon aldrig fått föda till världen något skrikande barn.
Ingendera hjälpte. Naturen tog ingen hänsyn. Allt blev
ändå rättvist till sist.
Det fanns också unga kvinnor på gården, men de gamla
kvinnorna märktes så tydligt. De unga försvann väl allt­
jämt under sin blommande hägg. De drog sig uppåt
backarna med hjonpojkar och drängar och med söner

från torpen, när nätterna var ljumma, när ingenting
hjälpte längre. De sjönk i ladornas böljande hö. Om
dagarna var de trälar, men på kvällarna och nätterna
var de heta och hängivna älskarinnor, så länge det varade.
På det sättet levde också gården fortfarande av deras
blod. Det blev nya barn, barn som vattnade fälten, som
skänkte föräldrarna sorger och glädje och baronen nya
armar till att bärga vad åkrarna gav. Som vågor ur
jordens innersta källor sköt barnen oupphörligt upp –
som varma, blodröda, ångande vågor.
De unga kvinnorna var så blida. Det var de gamla
som var skarpa, och det var också därför som de märktes
så väl. De gamla kvinnorna kom fort in i ett tillstånd,
där de på något sätt var som oföränderliga. Deras händer
blev sträva som vassen i sjön. Deras tunna läppar ut­
tryckte en oändlig stränghet. Deras näsvinklar blev hårda
som soltorkade kanter. Deras ögon bländade av sitt eget
sken, tycktes det, men de såg vad de ville se. I dem åter­
stod det bara en felslagen, matt lust. De gamla kvinnorna
hade slutat upp med att vara älskarinnor för länge sedan,
och nu levde de för att se efter, vad de unga kvinnorna
skulle ta sig till. De levde för att vänta ut de unga, för
att en gång få ta upp dem i sin egen församling, i för­
samlingen av gamla, av skarpa och hårda.
Man märkte det kanske bäst, då det kom främmande
handelsmän. Man såg det tydligt, då någon gång den
olivgula juden kom. Han löste som vanligt upp sitt blå
knyte på statarkökens kvistiga golv. Han kastade glän­
sande tygstycken ut över statarkvinnornas skälvande knän
och nedfläckade kjolar. Han talade berusande ord in i
deras öron. Jämret från statarhustrurna steg då som en

flock sjuka djurs kvidan ut genom alla springor i
väggarna. Kökens dörrar flimrade som fordom likt gälar,
när grannkvinnor kom in för att titta, värdera och pruta.
Men det var likväl icke samma som förr. Barnen upp­
fattade allting annorlunda. Allt hade vuxit, förlorat dof­
terna, blivit gammalt.
– En gammal käring behöver inte tänka så mycket
på hur hon ser ut, sade mor Göranson och sjönk trött
ner på stolen.
– Köp åt flickorna, köp åt de unga! sade handels­
mannen.
Mödrarnas svar snittade som eggen av en vass kniv.
– De unga får sköta sig själva.
– Sköter de ett, får de sköta det andra.
– Vänd er direkt till dem!
Men de unga var tysta. Där var kuskens Vendla, som
var sjutton år och vacker som en av dessa dagar på våren.
Hon hölls så strängt av modern, då hon var hemma. Hon
for in till huvudstaden, när hon skulle köpa nya kläder.
Då fick hon vad hon ville ha, men på gården fick hon
vara försiktig, så att hon inte beblandade sig. Hon var
en ung driftplanta, satt under glas, som gjorde att hon
saknade härdning. Där var Hilma, Blemman, som fort­
farande bodde hemma. Viktor hade fått svaret från
flottan, att han var antagen, och på vintern hade han
farit ut. Innan dess hade han lämnat nya spår efter sig
– Hilma var åter tjock, och litet närmare sommaren
skulle hon åter föda. Där var köksorna, husorna, ett par
unga mjölkerskor, hjonflickor som sprang in i statarköken
någon ledig stund, när det kom en främmande. Men

statarnas egna kvinnor började bli okänsliga och gamla.
Det var inte så gott ens för en olivgul jude eller för en
antracitögd positivhalare att förtrolla dem mer.
Friherrinnan själv hade visat tecken till undfallenhet
och slapphet, även det ålderdomssymptom, som ingen
kunde rå för. Hon bar alltjämt hattarna av det forna
snittet, hon visade sig fortfarande i stor stass, då det
någon enstaka gång hölls fester. Men systerdottern var
redan förlovad med en ung löjtnant. Han kom och for,
gjorde lysande visiter – en jämlike. Statarna såg honom
skymta ibland. Snart skulle även systerdottern glida ut på
egna vatten ... Friherrinnan tycktes ha insett, att den
annalkande åldern också hunnit upp henne själv, och hon
slog nu ibland över vid försöken att mota bort den. Hon
tog till ord, åtbörder, hänvändelser, som man inte var van
vid. Tidtals såg det ut som om hon försökt att gömma
sig i sin egen skugga.
– Mina juveler, som jag ärvt av släkten – vände hon
sig till en av husorna en dag – börjar bli så skumma ...
Jag måste låta restaurera dem.
Husan glodde tillbaka med sina stinna, litet rödstrim­
miga ögon, fyllda av gäckat moderskap. Det hela var så
ovant. Friherrinnan gick till tjänstefolket och lät pigorna
ge råd!
– Mina söta, blå juveler, som jag hållit så högt, sade
hon smärtsamt. Se, så matt glansen är på en fläck där!
Husorna greps av stolthetens yra och skröt om det för
sina trälar. Olmgren fick höra det i köket, medan han åt.
De förde ut vändningarna och tankarna till statar­
längorna där orden blev till orakelspråk. Statarhustrurna
snappade upp dem och de blev för dem nya ord. De

gamla kvinnorna använde dem på företeelserna i sina
egna, begränsade världar.
– Du är just en söt juvel, du, sade de åt de unga och
åt barnen, då de inte ville lyda något erfarenhetens väl­
visa råd.
– Du är mig en fin juvel! Dig har man fått ärva!
Uttrycket spred sig på gården, från statarstugorna till
torpen, från torpen till trakten, och till andra gårdar.
– Som friherrinnan sade ... tillade man ibland. Det
skulle bli något som levde långt efter friherrinnan Rurik
Spax en gång, liksom ”trots allt” och sådant skulle leva
kvar efter baron Rurik.
Ännu gick friherrinnan omkring i de höga, barnlösa
salarna och gav upphovet till bevingade ord! Ännu hade
hon i behåll något av den forna makten med de sina!
Baronen for bort till en annan av sina gårdar för att
övervaka ett bygge, och han stannade borta i flera måna­
ders tid. Han skrev brev för varannan dag till fri­
herrinnan. Kusken hade hem dem i posten. De bar krona
på kuverten. Men det såg ut som inte ens det förslog.
Det var som om själva ensamheten drivit friherrinnan att
bli meddelsam mot de underlydande. Hon kunde komma
fram till rättaren och hälsa från baronen vid vilken tid
på dagen som helst, då hon samtidigt kunde meddela
något om det stora bygget. Det hörde ju alltsammans till
en annan gård ... Friherrinnan hade endast behovet att
få tala. Hon hade ingen av sina egna hos sig. Så måste
hon gå till folket. Det började glida utför med de gamla
ätterna, mot samförstånd med proletärerna, mot förfall.
Fortfarande hände ett och annat på gården. Dunder­
folkets nedflyttande i Bisters gamla bostad var en sådan

händelse. Hilmas tillväxande i omfång följdes likaså med
giriga blickar av de gamla kvinnorna. Fortfarande födde
lyckan lidande, lidandet ny lycka och nytt liv som förut.
Mor Göranson blev sjuk och dog, knall och fall en
dag, efter det hon klappat kläder vid ån. Det kom häftigt
som ett slag för alla. Förhållandet var följande:
Det var i slutet av april, just när våren började komma.
Götlunds och Nilssons hustrur sysslade också med vår­
tvätten, medan Slasens kvinna måste ta igen sig en smula
efter sängen. De åtog sig även den stora tvätten åt herr­
skapet. De tre kvinnorna låg nere vid ån under alarna
och klappade kläder i två dagars tid. De hade väldiga
högar av urvridet, men ännu rinnande linne bredvid sig
på bryggorna, vattnet skvalade om deras kjolar och knän,
och snattret gick i kapp med klappträdens förströdda
sånger. Samtliga tycktes ha det så gott de kunde begära.
Då började mor Göranson plötsligt frysa så att hon
skalv. Klappbryggan gungade för frosskakningarna. Hon
gick och lade sig en stund före kvällen. Hostan skakade
södra längan. Febern glödde ur hennes ögon som hon
varit ung. Två dagar senare var Göranson änkling. Så
fort gick det.
Hilma flyttade in till honom och hushållade tills
vidare, men Hilma började redan bli för grov. Göran­
sons barn förklarade Finnen krig. Det såg ut att varken
bära eller brista. Under begravningen gick Göranson
ledsen och tankfull. Några dagar senare tycktes han ha
glömt allt.
Brontén kom över till gården en dag just i begrav­
ningsbestyren. Han gick en lov. I fickan hade han papper
och tidningar.

– Nu strejkar vi när som helst. Till skörden är vi
färdiga.
– Strejk och kanske krig ... Har han inte måst flytta
igen, Brontén?
Brontén syntes inte lyssna på det örat. Han var hop­
biten och brydde sig varken om liv eller död.
– Bondbönorna vänder sig i pungarna i år – det be­
tyder krig. Det betyder krig när bondbönorna vänder sig
i pungarna.
– Ja, strejk och kanske krig!
Kvinnorna värmde kaffepannorna. De vred samtalet
över till höger och vänster.
– Hur har han det på nya gården? Har han sett till
Linds något?
– För mig finns inga bestämda platser, för mig finns
jorden och de som bor på den. Det finns bättre och sämre
förhållanden. Här är det sig likt ...
– Nu ska ni se han ställer till så han får flytta ...
– Ni får höra av mig till hösten, sade Brontén rasande
och gick. När man ville berätta för honom om fri­
herrinnans större medgörlighet nu, så lyssnade han inte.
Kvinnorna drack sitt kaffe och satt övergivna kvar på
sina platser.
Det såg ut som det skulle gå någorlunda för Göransons
igen. Barnen vande sig vid varandra. Finnen var ettrig
och bet ifrån sig, tills han hade skapat fred med våld.
Göranson såg på Hilma och väntade på tider, då han
kunde bli närgången. Om kvällarna och nätterna kände
han starkare änklingens plågor, då det nu fanns en ung
kvinna i huset. Våren skred fram. Åns yta simmade
full av gult och rött frömjöl som en hinna. Vatten­

spindlarna hade börjat klänga sig fast vid sävens gröna
spänger för att söka sig vila.
Tidigt om morgnarna drog statarna ut på fälten. Med
spridda vindfläktar kom de fräna kogödseldofterna dri­
vande in över gårdsplanen, där barnen lekte sina lekar.
Bromsarna började redan kretsa kring oxarna som fient­
liga aeroplan. Djuren tycktes bli lätt oroliga av våren,
trots de var skurna. Det sjöd och forsade i allt, allt växte
och förändrades, så att man såg det, allt spände sina
krafter för att hinna förslösa dem i ungar, frukter och
skott, innan hösten kom.
En av de första dagarna i maj var Göranson på väg
hemåt. Det var mittpå dagen, solvarmt och gassigt. Han
hade flakvagn och satt halvsovande i dess skakande
botten, medan solskynket slog färgade hav av hetta över
hans rödludna hals.
– Sätt fart nu!
– Nu kör jag som kusken själv, ser ni inte?
– Tänk dig att du har unga systerdottern och kör för
henne, manade Nilsson och Slasen, där de stod kvar på
åkern och beskådade avfärden.
– Kör som du vore löjtnanten själv nu!
Göranson snärtade till oxarna ett slag, så att de glodde
stint på varandra. Hjulen började monotont vrida sig i
leran. Lötarna fick extra skoningar av fastklibbad jord
– det var ännu inte alldeles torrt i marken. Högt över
den knotiga Andersek svingade sig en grå lärka.
– Adjö mer er. Nu bär det av.
Göranson gav den ena av oxarna en snärt till. Kam­
raterna gick tillbaka till sina djur. Den hemvändande
stataren satt redan och slumrade i den enformiga takten.

Plötsligt fick den ena oxen ett sting. Det tycktes inte
vara en vanlig broms. Göranson hade inte lagt märke
till vad det varit, som kommit farande.
Den stora oxen blev genast som galen av smärta. Han
kastade sig först häftigt åt sidan och slängde bakbenen
högt upp i flaket. Han kom ner på huvudet och hornen.
Selen slängde som om den legat lös på ryggen. Oket hade
i det häftiga kastet åkt fram. Det låg och skakade framme
bland hornen.
Instinktivt fördes skräcken över till det andra djuret.
Bägge oxarna föll i sken.
– Vänd däråt, vänd däråt!
Statarna släppte tömmarna och började springa ute på
fältet. De hann inte långt, förrän de blev stående, in­
seende det maktlösa i sitt företag. Därifrån betraktade de
den flygande flakvagnen med Göranson ovanpå, som
kastades av och an.
– De är tokiga, titta hur de springer!
– Håll i era egna djur, annars blir de också galna.
Håll i, för ...
Olmgren kom springande till de andra.
– Vad är det med Göranson?
– Se, nu slår det runt. Nej, inte den gången ... Titta
bara, hur de lathundarna kan löpa!
– Är det broms eller är det rena rama vansinnet?
– Vem vet vad det är. Du ser ju bara hur de flänger.
De tre statarna blev stående på stället.
– Ingenting att göra, få se hur det går, sade de hjälp­
löst.
Det var egendomligt att betrakta denna oxarnas flykt.
De ökade bara takten. Från att ha skenat lindrigt, så

som en oxe kunde falla i sken ibland, när han blev
skrämd eller skulle inköras, föll de ungefär samtidigt in
i en vanvettig, självförgörande hastighet. Djuren tycktes
gripas av någon obegriplig rädsla. Den kom snabbt, på
sekunden. Den meddelades ögonblickligen. De hetsade
varandra ytterligare. De eljest melankoliska och trötta
ögonen hade i en hast fått fasans glasartade blankhet.
Djurens horn sjönk djupare mot marken, kropparna
vaggade lägre och lägre i en allt egendomligare rytm –
till slut tycktes de springa rätt ner i den dammande,
upplösta jorden. Torvorna spreds åt sidorna som från
en framyrande snöplog. Dräglet rann stritt från mularnas
vidöppna kanaler. Från bakdelarna flödade spillningen.
Näsborrarna stötte ut ångor, som liknade pelare, gnist­
rande i solen av gulbrun, strimmig saliv. De var inte
längre ett par tama oxar, utan två hopkopplade, för­
historiska djur, vilda sedan begynnelsen, flyende av alla
krafter som för en obetvinglig urskräck.
Göranson kastades redlöst av och an på det skallrande
flaket. Han försökte i början hålla fast tömmarna. Han
tog spjärn med fötterna, lutade sig bakåt, stretade och
tog i så mycket han förmådde. Men änklingen hade inte
krafter nog till att hejda dessa block av lerigt kött, som
besinningslöst rusade bort med honom.
Vid ett dike kastades han ut från flaket. Tömmarna
lindade sig kring hans ben. Han fick följa med, släpande
bakefter. Flera gånger slängdes han in under vagnen och
hörde hjulen susa kring huvudet. Till slut tappade han
medvetandet helt.
Än ett stycke gick den halsbrytande färden. Göranson
var borta i en värld, där allt gungade och slängde. Av

en tillfällighet kom han loss och blev liggande. Av detta
mindes han ingenting. Det var mörker.
Han låg kvar på den grå åkern, stilla, ensam, långt
sedan de båda oxarna, skälvande och strimmiga av svett,
stod vid stallet hemma på gården, där de blev tagna.
– Kommer han sig, Göranson?
– Det har jag aldrig sett förr – vad kunde det ta åt
oxarna?
– De fick väl ett sting.
– Ett sting ... Det var ju rena skräcken!
– Se, nu rör han visst på sig. Kommer han sig då
aldrig någon gång, Göranson?
De stod i en ring kring honom, tills han vaknade. Då
han försökte lyfta högra armen, föll den lamt ned igen.
Flera var framme och tog i den för att känna efter hur
den kändes. Den var mjuk och föll undan, sovande som
en kattunges slappnade tass.
– Stött som i en mortel, var det första han kunde
säga, när han vaknade. Sedan somnade han in på nytt.
Då bar man in honom i sängen.
I slutet av maj födde Hilma sitt andra barn. Hon födde
det med samma omåttliga, naturligt rasande och hopbitna
glädje, med vilken hon fött det första. Hon var helt mor.
Hon låg endast i ett par dagar. Då hon steg upp, gjorde
hon det med den halvvilda honans hela misstänksamma
och förbryllade fröjd över att hålla ett nytt, skälvande
liv i sina armar.
Finnen lekte redan i leran utanför och krälade på egen
hand ända upp på betäckningsplatsen. Han betraktade
skyggt nykomlingen och ville inte komma in, fast man
drog honom i armen. Han skrek och tog spjärntag i

dörren. Hilma ruggade upp sig, stolt över att vara upp­
hovet till allt detta stretande, självsvåldiga liv, som nu
på nytt svämmade över hos Göransons.
– Barn blir det, men var är fadern? frågade en giftig
röst bland kvinnorna.
Hilma förstod insinuationen och blev rasande på nytt.
– Tig och håll käften, sade hon med barnsängsblodet
ännu fuktigt på kläderna, där hon låg.
Viktor var nu borta och kunde inte komma hem på
permission förrän det stora slagskeppet angjorde, vilket
man inte visste när det skulle inträffa. Hon skrev några
rader till honom med sin stora, skolinlärda stil. Stolt
skrev hon hans skeppsgossenummer utanpå kuvertet. Så
sände hon brevet med kusken, i väskan där också fri­
herrinnan fick sin krönta, guldkantade, men innehålls­
lösa post. Där låg detta lilla obetydliga brev bland andra
och var betydande.
Barnet såg ett slag ut att dö i Göransons kök, där
Hilma nu hade att sköta också sjuklingen, som skulle
förbindas. Men det tog sig. De gamla kvinnorna be­
traktade henne granskande. Då hon stigit raskt upp även
denna gång, tycktes de efter några dagar inte ha något
mer att invända. De erkände henne halvt motvilligt. Den
nyfödda liknade Viktor som ett bär. Det fanns ingenting
över till att gissa ...
Från köket, där Göranson låg och följde allt med
ögonen, ljöd numera dagarna i ända Hilmas sång. Hon
knäppte upp blusen, tog fram ett av de fulla brösten,
som liknade ett juver, och gav barnet di utan att dölja
något. I rummet luktade det fränt av mjölk. Den gamla

vaggvisan minde Göranson om framfaren tid, tills han
blev förströdd och bara låg och betraktade henne.
– Ska du inte sjunga något mer?
– Jag kan inte så många visor.
– Några kan du i alla fall.
– Dem jag kan har han hört tidigare ...
– Och jag har ingenting att lära dig heller, sade
Göranson nästan sorgset. Han väntade ändå.
Vaggan skruvade sig på sina medar. Hilma schasade
bort en fluga från den sovandes kind. Långt ut på statar­
backarna hördes sedan sången:

Gossen han åker i liten gullvagn,
vem skulle ni annars se åka.
En liten gullpiska han har i sin hand,
han hälsar så många han råkar ...

Barnet sov redan. Men Göranson log än försonligare,
då Hilma likväl fortsatte:

Åkrar och ängar, det hade han nog,
pigor och drängar till husets behov,
och många små pullor på taket ...

– Ett dödsfall och två födslar hittills i år, kommen­
terade kvinnorna. Än går ruljangsen!
Sången återtogs:

Åkrar och ängar, det hade han nog ...
Och många små pullor på taket.

Hilma log, medan hon bättre stoppade in sitt svällande
bröst i blusen, där mjölken ännu sprängde.

Göranson följde henne fortfarande med blicken. Armen
låg utsträckt som en strykbräda bredvid honom.
– Så länge livet har övervikten, går det nog, sade
han och dolde sorgen över hustrun. Hilma betraktade
honom självmedvetet och vänligt.
– Jag vet inte vad de bråkar för, sade hon endast.
Det är ju nu en gång inrättat så, att det blir barn.
Än var återväxten säkrad. Än födde lyckan lidande,
lidandet ny lycka. Än fanns det unga kvinnor på gården,
som kunde föda. De gamla såg det. Ännu vällde barnen
upp från marken som blodröda vågor under den annal­
kande sommarens brinnande sol.
– Ett dödsfall bara, men två födslar, det är riktigt ...
Barnen sprang på den dammande landsvägen, där de
vände blåklockor på avigan eller passade grinden, så
fort de orkade lyfta järnklykan ett par tum. De kände
den första, främmande bensinlukten i näsorna, en ny
luktsensation. Landsvägskröken uppe vid allén började
få en lutning, som den inte haft förut, på bondskjutsarnas
tid. Då var kurvan vågrät. Nu lutade den inåt. Barnen
tyckte den lutade åt fel håll, åt det håll dit det skulle
stjälpa. – De spjärnade i tanken mot centrifugalkraftens
hemlighet. Bara Ture skulle ha kunnat förklara den ut­
förligt, ifall de frågat honom.







XLVIII.

Det var söndagsmorgon på Dundret, och Bister vaknade
tidigt vid att solen sken in genom fönstret, där pelar­
gonierna lyste röda. Han klädde sig hastigt och gick ut.
Nu kom också den grårandiga katten ut. Katten strök
sig mot hans byxben, jamade och var smeksam. Den höll
på att tappa balansen, då Bister steg fram med foten.
– Är du här, Misse, sade han endast.
Som för att gottgöra klumpigheten smög katten sig
bort mot äppelträdet på backen, nosade på gräset, gjorde
små krokvägar fulla av smidig elegans, tryckte som ett
lejon på rov och lade sig sedan att se upp mot det stora
äppelträdets topp. En bofinkshona satt och sjöng där
uppe.
Bister gick ett slag och vände. Han såg ut över täppan
med nysådden. Från skvattramkärren kom en torr,
sommarvarm vindfläkt och rörde vid en medfaren väder­
snurra på lidertaket. Han gick åkerrenen fram och vände
vid diket. Det var ännu för tidigt att ta sig till med
något.
Hur hade han inte drömt om denna tid ... Se barnen
vuxna omkring sig, själv gå och känna sommarens jord
ligga varm under sina fötter på ett av de små blonda,
blommande torpen.
En dag i handelsboden i hans ungdom satt fastbränd
som med svavel i den gamla statarens själ. Han stod den

gången vid disken och väntade, medan handelsmannen
slank av och an därinnanför, expedierande många kunder.
Disken dignade under varorna, kläder, mat, verktyg om
vartannat. De väntande statarnas ögon kolnade likt natt­
lig eld. Då hade en av torparna kommit in i sällskap
med sina två söner. Bister hade vikt undan ännu mer.
Från ett hörn av handelsboden betraktade han nykom­
lingarna, den solbrände torparen och de två långa
sönerna, som skulle köpa kläder. De var som avbilder av
varandra. Sönerna var bara större, vackrare. De talade
inte mycket. Handelsmannen bredde ut sina rockar, och
den ena av sönerna drog på sig ett par av de största
plaggen. Tunt köptyg omspände ett par breda skuldror.
Rocken var för smal över axlarna. Fadern och de som
stod omkring såg det, men själva sade de ännu ingenting.
Det hade kunnat missförstås. Det hade kunnat låta som
skryt. Handelsmannen själv fick börja.
– Den är för trång, tycks det.
Han försökte töja rocken.
– För trång ändå, ser jag ...
Torparen såg försiktigt på honom.
– Ja, må den inte är det? sade han till slut.
– Den är ordinär, men det får lov att vara extra stora
grejor.
– Jag tror inte det är något annat fel med rocken,
medgav torparen blygsamt.
Nu föll också någon av de andra, som stod omkring,
in i samtalet.
– Har ni inte en större rock för jätten där?
Handelsmannen fick lov att ruska på huvudet. Han
hade inte någon större rock. Torparen teg. Sonen drog

med möda av sig det för trånga plagget. De tre kunderna
gick ut igen. Bister hade stått kvar i sitt hörn nere vid
dörren och iakttagit hur de tre männen dragit sina färde.
I de sekunderna hade den unga stataren upplevt sitt
eget livs dröm hos en annan far ... Han glömde det
aldrig. Fyrtio år senare gick han här på Dundret.
När det blev dags att gå till djuren, öppnade Bister
den knarrande stalldörren. Solen sken in även där. I
solgatan från fönstret dansade millioner dammkorn, som
studsade mot hästens länd. Ur spillningen steg en varm
ånga, blandad av ammoniak och trivsam ro. Han gjorde
rent, sopade, gav hästen foder och började rykta. Rykt­
skrapans glidande ljud över den röda hästländen skänkte
smeksamma rörelser åt hans händer. Hästens roll på det
lilla stället framstod än tydligare, och allteftersom rykt­
ningen nu framskred, underströk han den med varje drag
av borsten. Ryktstrimmorna på stallgolvet låg mjällt vita
som streck av mjölk. Stallet växte till ett tempel. Han
firade sin söndagsmorgons intåg med att rykta en häst­
länd skinande blank.
Nu kom också de andra så småningom. Vinden tog i
litet, vårsäden på åkern började krusas. Från lagården
hördes mjölkstrålens fall mot hinkbottnen. Bindslenas
fallande kedjor rasslade. Korna troppade sakta ut. Gräs­
backens dofter började stiga, och genom äppelträdets
krona sållades solskenet ned på backen, där skuggorna
likt utsållade slantar sakta flyttades från väster till öster.
Vinden från skvattramkärren hade vridits runt.
Nu kom Eskil ut. Han stannade, ruskade på sig efter
natten i soffan, och gick sedan till knuten, där gräset på

en fläck var brunt. När han nästa gång steg ut på den
knarrande trappan, hade han handfatet av buckligt bleck
med sig. I handen bar han en stol. Modern, som just
kom med en hink gröpvatten till grisen, betraktade an­
ordningarna och gav små råd.
– Ta andra förklädet, om du ska klippa. Saxen ligger
i syasken.
– Jag har den ...
– Fann du andra kammen?
– Här.
Om en stund kom Bister. Han såg på anordningarna i
gräset och stannade. Kring det lilla torpet brusade det i
söndagsmorgonens skog.
– Sätt dig då, får jag väl försöka ...
Eskil satte sig bakfram på stolen. Fadern knöt för­
klädet kring halsen på honom, så att det liknade en kåpa.
– Du börjar väl inte gilla min klippning?
– Det blir nog bra.
Eskils ögon stirrade litet trötta framför sig i gräset,
där skuggorna löpte fortare. Den bruna nacken lyste
hårig som halsen på ett djur. Solen glittrade i det röd­
aktiga luddet. Mellan de löjligt krökta tårna på hans
nakna fötter stack ett vildklöverblad upp.
– Hur ska du ha det?
Bister tog saxen mellan sina ovana händer. Han mindes
klippningarna genom alla åren, då Eskils nacke ännu var
pojkaktigt liten och smal. Den hade växt, även om det
inte märkts mycket för var gång. Det satt numera en man
på stolen. För långt tillbaka hade han lyft upp ett barn
på den.

– Kort där bak, och så lämna litet i nacken, kommen­
derade Eskil och tycktes slumra till igen.
Nu går Dundrets kulle på jorden, och det som sker på
den, in i söndagsmorgonens stora harmoni. Ingen säger
något på länge. Mikael kommer ut, studsar mot solskenet
på trappan och fortsätter. Katten krokar över lagårds­
stigen och börjar åter slå ringarna kring trädet. Bister
har börjat klippa med försiktiga, kärleksfulla rörelser,
dem ovanan gör än ömmare. I det gröna gräset blänker
det av guldfärgade hårtofsar, som redan ligger strödda
där i en ring.
– Sliter den mycket? Saxen är visst slö igen?
– Jag känner inget.
– Jag trodde det bara ...
– Nej vars.
Eskils svar kommer från det nedåtlutade ansiktet. För­
klädets randiga kåpa ligger höljd av hår. Det kommer
ny tystnad, ny sol, nytt sus i äppelträdets krona. Ny vind,
som inte längre är knastrande het och torr.
– Vi får sopa ihop håret sedan, så inte svalorna
bygger bo av det, säger modern, som åter kommer förbi,
nu med den tomma hinken.
– Det ska bli.
Tyst och uppfylld av glädje, som när han ryktade
hästen nyss, klipper Bister varsamt vidare. Det går inte
fort. Han tar litet i nacken, sedan går han över till
tinningarna, så går han tillbaka till nacken igen. Eskil
sitter endast med spärrade knän och ser i halvsömnen
håret falla. Bister går runt honom i en ring. Det står
stolthet kring denna gärning – att på söndagsförmid­

dagen, medan maten kokar inne, få klippa sin vuxna son,
där han just håller på att somna på stolen ...
– Nu är det kanske inte värt att ta mer? Han stryker
med handen över huvudet och avlägsnar litet löshår, som
fastnat.
– Tror du att du är nöjd med det?
Eskil ruskar upp sig och känner efter. Hans bruna
fingrar slinker genom den korta hårstubben. Nacken
känns styv som en borste. När han stryker med handen,
flyger hackelsefint hår ut från hans huvud och faller till
gräset som ett regn.
– Det är nog bra.
– Det är kortare än förra gången, ser jag nu ...
– Det är sommar också, bra för svetten.
– Kanske det.
Så går frågorna och svaren. De är nästan lika för varje
gång. Bister löser försiktigt förklädet och blåser bort den
gula hackelsen som stannat på halsen. Klippningen har
tagit nära en timmes tid.
– Ta in saxen, så sopar jag upp håret.
Eskil tar i hand och tackar. Det är ett gammalt bruk.
Det är en av de få gånger man tar i hand. Det lever kvar
sedan barnen var små. Håret sopas upp sorgfälligt. Mat­
lukten strömmar ut genom den öppna dörren. Inne slam­
rar modern redan med tallrikarna.
Så blir också hårklippningen en gärning åt jordens
och söndagsmorgonens goda makter ... Eskil tar hand­
fatet och stryker till sist framför spegelskärvan i björken
den bruna pannluggen åt sidan, så att det uppstår en
bena. Katten går i allt trängre ringar kring trädet, där
bofinkshonan anat oråd och nu sitter tyst.

Så går också söndagen. Det kommer ingen. Sedan
Lappsa, nomaden, är död, kommer ingen till Dundret på
en söndag. Mikael smyger sig efter frukosten bort genom
skogen. Bister tar ut hästen och vallar den på backen,
där det är kortvuxet gräs med vildklöver, sådant som
hästen tycker om. Den röda mulen klipper gräset kortare
och kortare. Bister följer lydigt efter med grimskaftet.
Men sedan hästen är mätt, går han ut och lägger sig
under det stora äppelträdet att vila. Nu går också Eskil
bort. Bister sträcker ut sin långa kropp i det gröna,
snaggade gräset. Solskenet sållas ned över honom och
skuggorna löper i hans grå, vildvuxna skägg. Han slum­
rar. Ibland tänker han på något. Ibland rör det barnen,
djuren, ofta rör det torpet. Det är inte det torp han drömt
om under alla dessa år. Det ligger ett stycke bort och
heter Kullen. Men det är likväl ett av dem. Han slumrar
omigen. Han vilar mot jorden, med sin rygg mot jordens.
Han hör jorden till. Hans söner försvinner från honom,
och han är ensam. Jorden har han likväl kvar. Äppel­
trädets svalka omsluter honom med sin kupa, tills han
helt faller in i sömn.

*

Hur Mikael upplevde denna tid, sin rödaste ungdom!
Hur han älskade jorden, hatade dess stängsel, bröt och
bände för att komma loss. Femtonårig hunger efter han
visste icke vad! Vintern smalt sakta på Dundret. Han
gick utefter vägen, då kvällarna i torpet blev långa.
Månen sken ner genom molnen, som hastigt rusade över
skyn. Tövinden klagade alltid vemodigast över hans

barndoms vägar. Ur de mörka granarna rann vattnet
och snön. Vägens snöskorpor bröts igenom för stegen,
lämnande efter sig hålor och jäsande ljud. Ensamheten
under dessa moln! Ensligheten, främlingskänslan inför
människorna han mötte! Människor passade inte ihop
med snö. Snön kom honom att tänka på hem, sedan på
hemlöshet, sedan på ensamhet och på hans egna, sling­
rande vägar. Från marsvåren, då tövinden flugit som
svala fåglar kring hans tinningar, hade han de starkaste
minnena, de som aldrig försvann. Genom stjärnströdda
marsnätter ljöd rävarnas parningssånger, fulla av en­
tonig, oändlig längtan. Då kände han sin egen hemlöshet
starkare men också djupare, större, betydelsefullare –
en del av allts. Då greps han av en melankoli som var
blandad med ödslighetens och övergivenhetens hela njut­
ning. Vägarna låg i mars djupa som fåror. Vattnet rann
utför Dundrets alla sluttningar. Han sjönk med fötterna,
drevs ut på mållösa vandringar, fortsatte långt inåt
skogen eller mot bygden, där allt sov som om jorden
varit öde. Bakom sig såg han än en gång på långt av­
stånd Dundrets köksfönster lysa högt uppe över skogen
som en båk. Det var modern, som ännu väntade på
honom.
Efteråt erinrade han sig tidvis med en oerhörd intensi­
tet dessa kvällar och nätter. Minns du? minns du? ­
ropade han ännu som vuxen in i alla slags mörker och
blev plötsligt het. Han visste inte genast om denna tid
var över. Han trodde sig åter höra telefonstolparnas hesa
susanden i våta marsnätter, då han sprang ensam utan
fäste på en lång, flädande väg. Om vintern sjöng trå­
darna som klockor av glas över honom. De stämdes efter

väder och vind, efter olika sinnesstämningar, tyckte han,
efter hans eget rus eller efter hans svårmod. Under dessa
stunder levde han i alla tidsåldrar, han levde allas liv,
han genomgick allas drömmar. Det var hans ungdoms
första, ytterligaste fröjd och nöd.
Läsningen för prästen var över. Han hade långbyxor
och kunde känna sig fri. Friheten var till en början en
död förmån. Det fanns få sätt att förvalta den. Men han
gjorde likväl om barndomens försök och fann att lockel­
serna blivit fattigare.
Han stannade och tände pipan i mörkret. En liten kupa
fylld av ljus i detta gränslösa mörker fyllde honom med
spökrädsla. Då återerfor han den tidigaste barndomens
eggande vällust inför de första cigarretterna, och han
mindes dem med saknad. Även de hade tänts i mörkret,
bakom ekdungarna kring gården, bakom vedbodarna och
bakom det långa, skyddande avträdet, då statarbarnen
hade sina fester. Hur hetsande beska de verkade då, hur
han sugit in den gråbruna röken med det förbjudnas hela
lyckofyllda smärta! De hette ”Helmi”, och barnen köpte
dem genom hjonen eller skickade efter dem med någon
pålitlig dräng från den avlägsna handelsboden. De låg i
små fyrkantiga förpackningar på de vuxnas hyllor där
nere. Barnen köpte dem för grindslantar och för hittade
pengar, för små gåvor de fått av snälla farbröder och
tanter, som låtit en femöring åtföljas av långa, besvär­
liga förmaningsord, dem barnen glömt sekunden efter det
de uttalats. Den stora handelsmannen kikade misstänk­
samt på dem, då de kom in för att köpa tobaksvaror
själva. De fick redogöra för vem som skulle ha dem.
Handelsmannen drog då ihop ena ögat, kliade sig i

nacken där mössan gled upp, ruskade varnande på huvu­
det – men gick vanligen till slut efter ett fyrkantigt
paket med ”Helmi”. Barnen var bara så rädda för upp­
täckten. De undvek att själva göra sina uppköp av
cigarretterna. Deras barndom var likväl så full av risker.
I de töande vårnätterna blev vägen full av fantasier
för honom – de växte upp ur knappt ursmälta diken,
ur frusen lera slog de ut som vidunderliga blommor.
Han hade så stark dröm. De omvärvde hans steg, de
slingrade in honom, de sköt upp med honom i rymden,
mot stjärnorna. Telefonstolparnas sönderblåsta affischer
– med blåbandsföreningsmöten, anslag om billiga ägg,
om skoreparationer, sedan den supige skomakaren slutat,
och en gång om året om något kringresande menageri med
kraftklubba – fladdrade i mörkret omkring honom. Allt
förtätades, sjöd, sörjde, föddes och förpinades i honom
själv. Han var på en gång universums omkrets och kärna.
Oändlighetsdrömmarnas, bortlängtans, flickhungerns, pu­
bertetsårens ojämna kamp blev ett och detsamma: den
rasande kampen för att spränga banden med dem där­
hemma, komma ut.
Från Dundret såg Mikael den ena årstiden övergå i den
andra. Snart kom sommaren, torpets, skogens sommar.
Förr, som barn, hade han upplevt somrarna som ett ungt
djur. Han hade känt dem med nerverna, endast med dem.
Han hade känt värmen, som utströmmade från jorden till
hans nakna hud, och trott den varit allt. Han hade levt i
en värld av vattenpölar, som fyllts under nätterna, av
jord, som sprack sönder av för stark hetta, av stigar som
smekte hans fotsulor på olika sätt, så att han hade kunnat
skilja dem blundande, av gräs som kändes svalt, varmt,

kallt eller fuktigt. Förr, som barn, hade han varit en
känslig klump av jord. Ännu upplevde han lukternas,
synernas, värmens sensationer. Han kunde med alla
sinnen vidöppna inför föränderligheten i händelserna ta
del i stockgetingarnas hemlighetsfulla liv i det solstekta
timret i en södervägg. Men samtidigt var han mer än
barn. Han hade kommit i beröring med de besvärande
tankar, inför vilka hans nerver icke registrerade något.
Han hade kommit i delo med de vuxnas handikap för
ett omedelbart liv invid jorden – logiken, funderingarna
för framtiden – ansvar.
Hans förstörelsedrifter var fortfarande tidvis primitiva,
osammansatta, grymma. Han kunde bli som galen av
glädje. Då sprang han rätt in i den våta skogen. Han fick
lust att skrika högt, springa mellan bergen, vrålande i
sin gränslösa ensamhet som en vild varg. Med några
droppar brännvin från en av faderns flaskor berusade
han getingar och maskar under ett dricksglas, stående på
ett papper, och njöt av att se de starkare förgöra de
svaga eller vrida sig i kramp, när de dog. Ibland greps
han av denna obetvingliga lust att experimentera med
livet. Då de brinnande, gulröda kejsarkronorna i juni
slog ut i ofantliga blommor, strödde han ingefära bland
deras frömjöl. Det var en tillfällig, slumplik ide. Men
han frossade i timmar åt att se humlorna sprida den
dödande kryddan till andra blommor, tills också insek­
ternas ben förbrann. Och han kände efteråt en bottenlös
ånger, som han försökte sona på alla sätt, utan att lyckas.
Han smög sig upp till Runda Malmar och satt där om
kvällen, grubblande och ruvande över hur ond han var.
Men när han där såg skogen ligga under sig, såg den

kvarglömda storskogens sista, sommartorra skönhet,
kände han åter det obetvingliga främmande, som var
att förgöra, förstöra, förvandla. Han ville göra något
mera också av skönheten. Han greps av lusten att om­
skapa, förändra, göra annorlunda. Enbart betrakta räckte
inte. Då några andra möjligheter icke gavs, ville han
förstöra. Det var en drift hos honom. Och då han icke
alltid kunde utföra det han ville, kände han vanmakten,
som bestod i att vara åskådare blott.
Hemkommen till stugan med de sovande, försvann i
dess blekhet alla hans syner, rann ut, gjorde hans liv
innehållslöst och fattigt, kom honom att åter känna sig
håglös och obetydlig. Han misströstade om sig själv. Han
hatade sig själv.
Farmodern dog vid denna tid. Hon hade tacklat av
under alla de år Bisters väntade på Kullen, utan att få
det. När de äntligen flyttade till Dundret, var det likväl
lång väg till Himmelstorp. Mikaels föräldrar gick dit
några gånger sommar och vinter. Mikael själv fick gå
över med en kaka mjukt bröd, då modern bakade. Kakan
knöts då in i en ren, hårdmanglad handduk, som fästes
med en knappnål i toppen. Hon tog fortfarande sin mjölk
i Kullen – Oskar bar över den, då hon inte själv kunde
eller ville hämta den lilla flaskan.
Himmelstorp var sig likt de gångerna. Om sommarn
stod dess rabatter fulla av blommor. Vägen var nästan
igenvuxen nu, mossig och mjuk. När han sprang med
brödet, passerade han stadsfolkets. Han gick sällan in.
Maud svävade för honom under alla dessa år, men han
undvek henne. ”Bli berömd en dag, så får du mig” –
han visste aldrig om han drömt eller hört de orden. De

brände som ett skolbarns ivriga minne. Han älskade
henne fortfarande barnsligt tigande, kanoniserande henne,
på avstånd föreställande sig henne som ett helgon, dyr­
kande henne på ett sätt, som stundom också liknade hat.
Däremot gick han någon gång in vid Kullen. Tillsammans
med Oskar fick han en kväll rida Kullens hästar i vall.
De klamrade sig fast vid de svartländade hästarna och
sprängde utför backen. I den daggvåta hagen hoppade de
av. Minnet av ritten – de svarta hästländerna, fulla av
kraft och mörkt blod, bultande under den egna kroppen,
eldade honom länge. Den daggiga hagen vätte pojkarnas
fötter. Fulla av stolthet vände de hem, ryttare till fots,
med hästarnas rytm ännu kvar i sina kroppar.
– Vad ska du ta dig till en gång – bli torpare?
frågade den ljusa Oskar, när de närmade sig grinden.
Mikael blev svarslös.
– Jag vet inte så noga, statare blir jag i alla fall inte.
– Statare ... Nej.
Oskar i Kullen såg en stund på honom förvånad. Det
hade han inte ens tänkt på. Det låg så långt utom hans
egna tankar. Han var Östens i Kullen son. Han hade ingen
aning om vad som föregått Bistrarnas flyttning till
Dundret.
– Det har jag lovat en gång ... sade Mikael i tankar.
Så kom dagen då farmodern dog. Orden lät den gången
så underligt ringande i skogen. Föräldrarna gjorde sig i
ordning i all hast. De skyndade över hagarna, över bergs­
backarna, där den rotövervävda stigen gick i de vidunder­
ligaste krokar. De hann likväl inte fram. Mikael smög
sig efter dem på några stegs avstånd.

Utanför Himmelstorp var allt sig likt. I sängen låg
farmodern, rak och lång, grå i håret, med rena, sovande
drag. Han mindes första gången han sett henne. Han
hade så svårt att föreställa sig henne död. Han väntade
att få se henne nicka och säga ett par ord. En gång hade
hon gett baron Rurik stryk i en höhässja ... På handen
hade hon en vit ring. Det fanns ett brummande bi inne
i rummet. Biet surrade en gång in över den döda.
Fadern gick fram till henne, såg ned på de stela
ögonen och böjde sitt huvud tre gånger. Sedan lade han
ihop händerna, som började bli styva och ledlösa. Hans
skägg svävade över det röda täcket som ett grått moln.
– Hur ska vi få henne begraven?
– Vi får ordna det så gott vi kan. Jag tycker inte att
vi ska vända oss till gården ...
Fadern stod tankfull. Hans stora gestalt syntes ovanligt
mager i de leriga kläderna.
– Om man kunde slippa det, sade modern.
De stökade en liten stund inne i rummet. Mikael stod
under tiden vid dörren och såg på. Strax till höger om
sängen, på vilken farmodern låg, fanns alltjämt gung­
stolen. Det luktade ännu av färska kakor där inne.
– Så får vi lämna det för i dag? undrade modern
och stängde några lådor.
Fadern hade gått fram till fönstret och släppt ut biet.
Han nickade.
– Hon har legat här ensam medan hon levde, sade
han sakta.
– Åtminstone på sistonde ...
Fadern svarade inte på detta.

De vände hemåt. De gick och undvek de värsta rötterna
på skogsstigen. Mikael kände hur något brast inom
honom.
Hans strid skärptes från denna dag. Löftet till far­
modern häftade vid vart steg han tog. Ensam om kvällen
smög han sig bort till Bisterstorp och satt där, medan
det mörknade. På de mossiga stenarna upprepade han
farmoderns ord. Han mumlade dem hotfullt, som om det
gällt att hämnas henne.
I begravningen blev det mycket att göra. Mikael fick
gå till stationen och hämta en del saker, som kom från
staden. Han stod åter i sin barndoms väntsal. Tavlan
med ”Avlöningsdagen” var likadan, affischen med den
vackra kvinnan var blekt. Väntsalens tarvliga grå ytor
sände ut sitt svårmod intensivare denna dag. Hela statio­
nen verkade öde. Det såg ut som om ingen ville resa
med dess tåg.
Då han hämtat paketet –– begravningskonfekten i en
fyrkantig ask – och var färdig att gå, kom kusken från
gården. Han körde upp med hästarna på planen. De
bruna vallackarna seglade in med den höga kuskvagnen
som ett gungande fartyg. Kusken band dem hastigt. Ett
tåg kom larmande in på stationen. Karlen innanför
luckan sprang ut på grusplanen med sin sammanrullade
flagga, som liknade en fackla med kvarsittande glöd.
– Är du här, Mikael?
Kusken kom in bred och myndig.
– Min farmor är död. Jag skulle hämta några saker
för hennes räkning ...
– Jag har hört talas om det ...
Kusken skrattade till. Så sade han:

– Är hon död, så behöver hon väl inte mycket!
Han var färdig att brista i gråt. Kuskens ord väckte
hans hat. Sorgen kom det att svartna för hans ögon.
– Det ska inte ni säga! sade han djärvt.
Kusken låtsade inte höra honom. Han gick fram till
postfacket, satte i nyckeln och gjorde sig i ordning att
ta ut gårdsposten.
– Se, nu sliter hästarna sig! Nu springer de!
Hästarna hade kommit loss från den söndertuggade
ledstången, där torparna ibland band sina krubbitare.
Vallackarna drog i väg med den höga vagnen. De trass­
lade in sig i tömmarna och stegrade sig redan.
– Titta hur dom reser sig!
Kusken lämnade nyckeln i låset och sprang. Mikael
hade kommit att bli stående kvar att se in i facket med
posten. Där låg ett av breven med gul krona på kuvertet.
Han tog det i handen – senare visste han inte om han
verkligen tänkt stjäla brevet. Just då kom kusken in. Han
stoppade hastigt brevet i fickan. Kusken tog omsorgsfullt
ut den övriga posten, lade in den i läderväskan med
vapnet på, och gjorde sig i ordning att fara.
– Jaså, din farmor är död nu.
Mikael stod redan vid den plåtbeslagna väntsalsdörren.
Han svarade häftigt.
– Jag måste skynda mig ... Adjö!
Orolig vände han hemåt. Telefonstolparna sjöng. När
han kommit upp mot skogen, hörde han gallhönan som
flög bullrande in mellan några granar. Med begravnings­
konfekten i ena handen öppnade han brevet och läste det.
Baronen började högtravande. ”Kära Dyra Maka” –
Mikael förvånades i fortsättningen över detta kärleksbrev.

Där kom redogörelserna för den andra gården, för bygget,
för små detaljer, som han aldrig trott att baronen fäste
sig vid. ”Jag kan meddela dig att takstolarna rests ...”
stod det mitt i en lång utredning. ”Att karlarna har visat
sig ganska duktiga, trots allt ...” Så kom klagovisorna:
”Ryktet om uppviglaren, Brontén, har dess värre nått till
hela trakten, och vad som hände vid skördefesten är icke
obekant.” Här fanns också sådant, som Mikael icke alls
förstod. ”När jag nu sitter och skriver i ljuset från
fotogenlampan i mina fäders gamla sal, går minnena åter
och åter till dem och till deras tid.” Ett förstod han:
baronen älskade på sitt sätt dessa gamla gårdar, dessa
alléer, dessa uråldriga ekar, av vilka en del var årsbarn
med Spaxarnas egen släkt. Han hade aldrig älskat jorden
på samma sätt som Mikael. Men han dröjde vid den. Det
stod ett sällsamt vemod upp ur hela detta brev. Jorden
höll på att gå ur händerna på honom och därmed ur
hela släkten. Han förvånade sig likväl över tonen. Han
förvånade sig över alla dessa ”ebenbürtig”, som följde
– han begrep icke ens ordet – allt detta tal om ”jord­
possessioner”, om de gamla fideikommissens ”glansfulla
ära”, om det blå blodets ”manande tal”, hela den hög­
tidliga l’ancien regime – ett nytt, obegripligt ord bland
de många – av vilken brevet fylldes. ”Din in i döden”
– gall! gall! trummade meningarna. ”Rurik” – vackert
präntad med upprättstående staplar, raka av urgammal
stolthet som nu var färdig att böjas, av stränghet som nu
höll på att luckras upp, reste sig baronens namnteckning
under brevet. Dess staplar liknade stolparna vid en väg
– de retade Mikael med sin stränghet och sin höjd. Han
var så litet revolutionär. Men med statarnas underdåniga

bockningar nedärvda som skälvningar i sitt blod blödde
han som en gosse.
Han kom ihåg målningen av och till statarna, som
han en gång tänkt göra den – på ett språk han före­
ställde sig skönare, ensligare, mer blödande och grön­
skande än något annat språk. Han hade drömt om det.
Nu skulle han åter ta upp denna plan. Men hur, när och
var han skulle göra det, visste han ännu inte. Ett visste
han: Hela sin ungdoms lidelse skulle han ingjuta i denna
text och i dessa bilder. En hög sång av ord, en vid värld
av blödande glädje och vällustig, hemlig sorg, den dova
klagan i statarnas gråa tåg, allt ur hans eget liv med dess
jubel och nöd, regnet och den sprickiga jorden, med
Ture i Dundret och farmoderns bortgång mittibland sina
blommor, med villfarelser och längtan och den dunkla
glöden om sommaren över Runda Malmar, allt skulle
han låta falla in i detta rop, vilket skulle höras ut över
alla gårdar ...
Då erfor han plötsligt något han aldrig förr tänkt på.
Det framsprang ur hans inre och fyllde hans tankar med
nya frågor. Han skulle ha velat ha baronen bredvid sig
i detta ögonblick. Då skulle han ha talat med honom om
skönheten där uppe på Runda Malmar, där baron Rurik
aldrig själv fått leka som barn!
Han kramade brevet som en förtorkad fjäril i sin hand
och fortsatte hemåt. Antea var kommen för att beklaga
sorgen över farmodern och erbjuda sin tjänst.
Den natten försökte Mikael att skriva. Han kunde inte.







IL.

Dagen före midsommarafton kom Viktor hem på per­
mission. Han hade blå krage och väldiga, vida byxor
med knivskarpa veck. På armen bar han ett gult kryss,
vilket visade att han hade att göra med kanoner. Fartyget
låg i hamn nu.
Han gick genast ut till fadern, som vallade korna på
en åker med i förväg slagen klöver.
– Hur står det till? skrek han på långt håll. Jag
passade på att fara hem och se efter hur ni har det.
I handen svängde han ett till hälften avlövat videspö
som käpp.
– Tackar som frågar, svarade den åldrade fadern öd­
mjukt och lyfte på mössan för sonens uniform.
– Är de här matvraken hyggliga nu? Han visade på
korna.
– Tack, korna är snälla, svarade kogubben igen, fog­
ligt och underdånigt. Vi har fått en ny tjur, en fyraåring.
Han är fallen efter Goliath, på Spaxens andra gård.
– Är han villig också? Jaha, jag förstår. Jasså, en
fyraåring ...
Viktor tog sig en tur i den bredbladiga klövern. Korna
glodde på främlingen med sina stora, idiotiska ögon.
Viktor spände sig ytterligare. Han såg på det ena djuret
efter det andra och kände igen det.

– Vad har ni för hjälp i lagården nu då? frågade
han och hörde sig för.
Kogubben schasade en ko, som kommit på avvägar,
tillbaka till flocken.
– Det har kommit nytt folk till gården sen du for –
jag har fått Ture i Dundret.
Viktor skrattade plötsligt till.
– Då har ni väl fått den rätta, sade han leende och
slog av ett strå, som fastnat på det högra byxvecket. Då
har ni fått den rätta!
Han bullrade ut orden gång på gång. Därpå gick han
hem till gården för att visa sig tydligare där. Men på
vägen skrattade han ännu för full hals:
– Få en idiot i lagården! Det var just på rätta stället,
haha! Ture, som var ett sådant märkvärdigt ... nu är
han där han passade!
I statarlängorna väckte Viktors uniform ett makalöst
uppseende. Alla skulle känna på den tjocka, filtiga
korderojen, som i sommarvärmen tycktes väl varm, men
som ingen likväl vågade klandra. Det var dock kronans
uniform. Man petade på vinkeln på armen. Mor Götlund
lyfte på kragen och kände i bröstfickan. Någon annan
tittade inuti fodret i mössan. Det var allt kronans. Det
var allt prima snitt.
– Vad en kostym som den kan kosta? sade kvinnorna
och värderade.
– Inte är den billig, inte, medgav Viktor likgiltigt
men stolt.
– Får du ha den på ofta?
– Jag har tre ställ, likadana, förklarade Viktor och
skänkte en smula ljus åt all denna mörka okunnighet.

Jag växlar med dem, tar det ställ jag tycker passar bäst
för tillfället, undervisade han vidare. Och han gick på
måfå ett slag över backarna.
– Ställ ... viskades det lågmält. Och jag som inte be­
griper något, jag kallade det bara för kostym! Har du
hört vad det kallas för – det kallas för ställ ...
Viktor var redan utom hörhåll. Barnen snärjde kring
benen på honom. Efter Göranson hade kommit ett nytt
statfolk med många barn som hette Vacktels. Vacktels
barn, och många med dem, hade aldrig sett en flottist
förr. Nu sköt barnen upp som svampar ur jorden kring
Viktors ben. Några var först rädda för uniformen. Sedan
vågade de sig litet närmare. Viktor gick ända upp på
betäckningsplatsen och stannade där en stund. Då hade
han barnen samlade omkring sig som förr. Uniformen
lyste från betäckningsplatsen som en blå blomma.
Det var först nu som kvinnorna tycktes komma ihåg
annat än uniformen. Mor Nilsson hade hela tiden läst
över en duvning, som hon ämnade ge Viktor för Hilmas
skull. Men när hon väl fått se Viktor, hade hon likväl
kommit av sig.
– Han är ju familjefar riktigt nu. Har han varit och
sett den andra?
– Den andra?
– Den andra ungen, vetja!
Viktor tycktes inte genast fatta sammanhanget.
– Vilken andra unge? frågade han bara fräckt.
– Hilmas förstår han väl! Hilma har ju fått sig ett
barn till, och det är ju också hans.
Viktor spottade ett slag över backen, vilket visade att
han inte glömt sina gamla tag. Han syntes fundera. Så

brydde han sig helt enkelt inte om att bemöta anmärk­
ningen direkt.
– Ja, var är Blemman numera? frågade han och
tycktes försjunka i avlägsna tankar.
Han sade Blemman till och med. Det såg ändå ut som
om Viktor växt till sig betydligt. Hans utslag hade blivit
lindrigare, det sågs inte mycket av dem, fast han stod i
solen. Han hade fått dem behandlade med någon salva
där borta, och doktorn hade sagt, att de så småningom
kunde bli alldeles bra, bara han skötte dem.
Kvinnorna ojade sig som en flock kacklande hönor.
– Hilma, ja stackars henne! Om han visste det! Arma
Hilma ... jämrade de sig i korus. Men det tycktes inte
komma något mer.
– Var är hon? frågade Viktor i kommandoton.
– Hon hushållade först åt Göranson – har hon inte
skrivit om det, kanske? Det har hon bestämt sagt ...
– Jag har varit ute på långresa, sade Viktor åter be­
stämt. På havet gnistar vi bara de viktigaste under­
rättelserna till varann. Gnista – det betyder gnist­
telegrafera.
Kvinnorna kom av sig först. Men så tyckte de, att också
ett barn kunde vara en viktig underrättelse, som för­
tjänade en gnista. De fick mod att fortsätta.
– Hon hushållade först åt Göranson, återtogs nu varje
sak utförligt. Sen kom Göranson att bli förstörd och fick
dra till fattighuset. Och sen fick hon själv dra sig över
till fattighuset, dit vi alla kommer, om vi får leva, till
sist. Barnen fick hon ta med sig. Så är det.
För mycket på en gång förtog verkan av skrällen. Mor
Nilsson hade redan avlägsnat sig i något ärende och icke

hunnit tillbaka. Hon försummade därigenom tillfället att
sjunga ut åt Viktor, nu när de andra öppnat anfallet från
allmänningens front.
– Är Göranson slut då?
Viktor fick i stället för det uttråkande tjatet om barnen
höra nyheten om oxarna, som skenat. Efteråt kom skild­
ringen av Göransons långa kamp med livet, striden om
den skadade armen, sängliggningen, då Hilma skött
honom exemplariskt – han fick höra allt. Barnet glömdes
i villervallan.
– Göranson lär ha blivit så pass att han kan gå och
hjälpa till som kyrkvaktare nu, sade kvinnorna icke så
litet stolta.
– Det låter att vara ett lindrigt knog!
– Å ja, fast har man bara en arm, så kanske det
räcker.
– Men tänker han inte först och främst på flickan sin?
Viktor hade återvunnit jämvikten under detta resone­
mang fram och tillbaka.
– En som är vid flottan får flickor vart han kommer,
sade han genast, då hotet åter uppenbarades. Och till
yttermera visso klippte han till:
– Han kan inte hålla reda på alla. Vi har ju lite
annat i huvet också, med navigering och sånt! Från det
ena till det andra – var är Brontén?
”Navigering” med mera tog för stunden kraften av an­
fallet, och kvinnorna blev fogligare att ha att göra med.
– Han går omkring och pratar för strejk fortfarande,
och nu ser det ut som om han skulle lyckas till slut,
svarade de motvilligt, på nytt sneglande åt uniformen.

På en av sina inspektionsresor på gården var Viktor
nära att stöta ihop med Ture. Men Ture klarade sig på
instinkt undan denna fara. Han sprang in i lagården,
från lagården till höskullen, och när Viktor kikade in
mellan båsen, så var han redan borta.
– Jag tänkte jag skulle få syn på efterträdaren, sade
han åt en av Slasens pojkar, som just kom gående. Han
håller sig undan och tycks inte vilja komma och presen­
tera sig. Det är ju skick och bruk annars.
Och nu fnittrade även pojken sällskapligt och var som
en hel karl.
Midsommarafton kom med vackert väder. Statarna
slutade vid middag och drev hem oxarna, som åter börjat
få större knappar efter bromsstingen i sin håriga hud.
Männen gick in för att äta, medan torparna och hjonen
fortsatte hem. Några stannade likväl kvar för att beskåda
Viktor, som alltjämt tog sig en släng över backarna då
och då.
– Ska han gå och dansa vid stationen i kväll?
Viktor lade med förnöjelse märke till tilltalsordet.
Han log vänligt, men avmätt, till svar.
– Jag ska väl ner och se om det är något med
flickorna här i hamn, medgav han likgiltigt.
– En sån rackare ... Se, nu ska han knipa dem för
oss också! Jaja, med den utstyrseln så är det inte otroligt.
– Vem som helst gör det inte. Men får de se en sån
uniform, då blir de som tokiga!
Viktor gick ifrån dem utan att ta någon vidare notis
om dessa kvickheter. Framemot kvällen borstade han
uniformen noggrant. Han strök över den flata flottist­
mössan med handen ett par gånger. Sedan drog han

borsten runt, så att luddet lade sig som i en cirkel. Han
gick och skar sig ett alldeles färskt videspö. I kvällningen
var han färdig med dessa förberedelser. Då lade han sin
unga panna i veck och såg än en gång till att byxorna
föll ledigt.
– Vi andra kommer väl efter så småningom.
– Jag vet inte säkert vart jag går. Någonstans blir
det väl ...
– Går han inte till dansen då?
Nyfikenheten hade svårt att hålla sig i styr, och Viktor
höll den hela tiden i spänn genom att verka än lik­
giltigare.
– Jag går väl dit där de har de vackraste flickorna,
svarade han endast och gick sorglöst visslande upp genom
allén. Från fönstren följdes han av blickar så länge han
var inom synhåll. Några kornknarrar hade redan begynt
att knaspa ute på fälten. Dimman kom farande som i
segel och daggen föll, lätt till en början.
Dansen hade vaknat till liv på den till hälften av dagg­
våta björkar dolda dansbanan. Dragspelen klagade på
försök inne bland skymmande löv. Något par svängde på
prov in över sexkanten. Ett par av flickorna hade redan
fått gula fläckar under armarna av svett, hemlig och
dunkel kvinnosvett, som rykte vid de häftiga rörelserna.
Om de fått dem på vägen eller av dansen var inte gott
att säga bestämt. De och ett par pojkar hade emellertid
hållit på att flänga en god stund uppe på banan.
Viktor ställde sig vid staketet att betrakta tillställ­
ningen. Han slöt ögonen till hälften. Där fanns de han
kände och icke kände. Han såg på dem alla som om han
icke sett dem. Han föreföll otroligt tankfull. Då han

tröttnade på stödet, lade han sakta armarna i kors över
bröstet. Han hade redan väckt uppseende genom sin uni­
form. Och om en stund var han, och endast han, före­
målet för allas blickar.
– Titta, en flottist, viskades det här och var under
björkarna. Det kom försiktigt, tills man upptäckt vem det
var. – Titta en flottist – är det han?
Flickorna, som är fetischdyrkare, förstirrade sig mycket
riktigt från början på uniformen. Deras ögon hängde vid
krumelurerna på armen, vid de vida, veckade byxorna,
vid skorna med de ofantliga tåhättorna, och vid mössan,
flat som en pannkakslagg. De kunde inte släppa dessa
blickpunkter. Pojkarna blev hatiska på dem. Viktor stod
obesvärad kvar. Skymningen föll allt djupare kring den
knarrande banan.
Frampå förnatten blev det livligare. Då började det
komma ungdom från de avlägsna torpen och även från
andra gårdar. Då kom en del av dem, som aldrig förr
varit vid dansbanan. I dragspelens uppehåll hördes
syrsornas sågar i gräset. Det artade sig till en stor kväll.
På vägen syntes redan en del av årskonfirmanderna. De
stannade avsides i sina för stora kläder och lyssnade till
dragspelsmusiken som till en förbjuden synd.
Eskil kom i sällskap med Bernhard. Ingen av dem
dansade, men de ställde sig likväl en liten stund framme
vid räcket att se på. De slankiga cheviotkostymerna
hängde löst kring deras redan osäkra ben. Bakpå Bern­
hards rock syntes en avlång puta.
Eskil rosslade otåligt:
– Nu har vi fått nog av det här!
– Ska vi dra oss baklänges?

– Men försiktigt, så ingen ser det ...
De klev några steg i det daggiga gräset. Eskil kom att
tänka på något.
– Ta ett par med, så spelar vi tjuguett!
– Har du leken kvar? Känn efter först.
– Visst har jag leken! Sätt i gång och skaffa med­
spelare!
De fick ett par torparpojkar med sig, som de valde ut
bland många. De drog sig uppåt den daggiga backen,
där de slog sig ned kring en tuva. Eskil lät kortleken
smälla mellan fingrarna på försök. Bernhard tog fram
literbuteljen och satte den överst på tuvan som en fyr,
efter vilken man hade att ta rättning. Midsommarnattens
bleka ljus speglade sig i buteljens avsmalnande hals.
Mellan våta löv hördes redan kortens smällande.
Nere vid banan gick allt sin gång. Det kom sådana,
som aldrig förr varit vid dansbanan en midsommar­
natt ... Det kom sådana som aldrig förr varit där, varken
en midsommarnatt eller eljest ... En stund efter det att
mörkret fallit djupare kom Maud Rissler. Hon väckte
först inte mycken uppmärksamhet, där hon ställde sig
avsides. De närmaste fick syn på henne likafullt. Hon
hade grå klänning och en liten, röd hatt. Ansiktet var
blekt, det såg ut som om hon hade smugit sig hit ned
under stark sinnesrörelse. Sedan drogs hon motvilligt
närmare. Och när hon kommit in bland de andra
flickorna, kunde man bättre jämföra och se. Hon var
utan tvekan den vackraste vid banan.
– Var är hon ifrån? Vem är det som står där?
– Jag vet inte ... Jag kan inte se riktigt ...

– Känner du inte igen henne, den där Risslers, dom
som har någon sorts trädgårdsmästeri borta vid skogen,
upplystes det bland flickorna.
Dansen fortgick nu under svettig glädje. De grovvuxna
döttrarna från torpen fördes som tungrodda pråmar av
breda nävar ut på dansbanans bågnande hav. Daggen i
björkarna blänkte mattare, beroende på det avtagande
ljuset. Det våta gräset fällde av sig på strumpor och
skor. Några par försvann upp mot skogen. När de kom
tillbaka efter en lång stund, var flickorna litet röda. De
gick osäkra fram till banan och såg sig försiktigt om­
kring. Pojkarna rodde dem åter ut på det sexkantiga
havet i sina tafatta nävar. Men flickorna dansade redan
slappare, som om meningen med dansen nu varit fylld.
Tjocka och oviga, smala och smidiga som videslanor,
skygga och fräcka – alla föll de in i dragspelens smäl­
tande rytmer och sjönk i allbrusets famn.
Plötsligt blev det liv i Viktor. Han hade stått och
hängt och verkat ointresserad inför all denna beundran
tillräckligt länge nu. Då vred han på huvudet, som om
han vaknat, kisade in genom skymningen och tog några
steg åt sidan. Han hade fått syn på Maud. Ett slag såg
det ut som om han inte känt igen henne. Så beslöt han
sig och gick närmare.
– Är det verkligen du? Han gjorde stram honnör och
intog även fotställningen.
Maud såg upp. Hon hade stått där ensam hela tiden.
– Årsch, är det Viktor, sade hon då hon sett efter.
I uniform!
Runtomkring dem fnissades det sakta. Det lät som om
syrsornas läte förstärkts.

– Får jag dansa med dig, Maud? Annars hade jag
inte tänkt bry mig om det ...
– Jag tror inte jag kan, sade Maud enkelt. Men det
såg ut som om hon varit förtrollad av vinkeln på armen,
hon med.
– Jag ska föra dig, så det går nog.
Maud ville dra sig tillbaka. Men nu var Viktor envis.
Mycken övning i många hamnar bar frukt. Han hade
vana. Han var den erfarne förföraren.
– Även om man inte kunde dansa, så gick det ändå
bra här, sade han slugt. Du är den sista att behöva tänka
på det!
Han följde efter henne, tills hon måste ge tappt. Hon
hade ingen övning i att göra motstånd till så beräknade
anfall. Viktor började tala om haven för att vinna tid.
Han utvecklade en intensiv konst av förförelse. Det
kommer ibland fjärilar fladdrande ombord på fartygen
långt ute på oceanerna, man vet inte varifrån. De sugs
ner i ventilerna och bränns sönder i kolfyrarna. Maud
kom en att tänka på en sådan fjäril ute på oceanen. Värn­
lös, med för tunna vingar, drogs hon in i Viktors
sugande prat.
– Längesen vi gick i skolan tillsammans nu, bytte han
kavaljersmässigt om samtalsämnet, när det var utslitet.
Det har hänt mycket sen dess. Du är stor nu.
Maud såg framför sig i det våta gräset.
– Du har blivit militär ...
– Jag tröttnade på att gå här och traska till sist. Jag
ville ut. Havens sälta lockade mig.
Nu lyssnade de omkringstående på dem. Några av
pojkarna skämdes redan över sin blyghet och var för­

bittrade. Ingen av dem hade som Viktor haft djärvheten
att gå direkt fram och tilltala Maud. Ingen skulle heller
efteråt ha haft djärvheten att föra ett så högt samtal. Även
Maud tycktes bli imponerad av Viktors världsvana. De
andras uppmärksamhet smickrade även henne.
Då började dragspelen åter sin hulkande gråt och
syrsornas ljud förstummades.
– Ska vi försöka då?
De dansade ut på det sexkantiga, bågnande havet.
Mauds fötter rörde sig först motvilligt, som om hon
tvekat. Men mörkret på banan förtog denna tvekan. Hon
dansade redan säkrare. Dragspelen kippade efter luft.
Hon såg sig förvånad omkring, stående bland de andra
paren mitt ute på banan.
– Det går utmärkt, ingen skulle ha dansat som du,
viskade Viktor och lutade kinden närmare.
– Gör det ...
– Säg inte mig mer, att du inte dansar! Narra inte
mig med det! Nu går vi.
Han förde Maud ned från banan. Flickorna följde
dem redan med avundsjuka blickar. De slöt sig ihop i
små flockar och viskade. Daggkåpornas skålar vätte
deras fötter.
– Det gick finfint, det här, sade Viktor högt. Tillåt
en havens son att säga det först som sist!
– Låt mig gå nu.
– Inte så brått heller, för en gångs skull, då en sjö­
man har förirrat sig upp på land!
– Jag vill inte dansa mera.
– Vi vilar oss lite. Lugn i stormen! Får jag lov att
föra dig hit bort?

Maud tiggde och försökte konmma undan honom. Men
Viktor släppte henne inte nu. I eggande rytmer steg åter
dragspelens toner. Hon kunde lika gärna dansa som stå
stilla på en fläck i gräset ... Han förde henne redan ut
över banan till nästa dans. Flickornas avundsjuka steg
åter.
Från backen hördes kortspelarnas röster. Under det att
dansen pågick, hördes endast ett och annat rop, ett till­
mäle, en förflugen svordom. Men då dragspelen plötsligt
tystnade, fortsatte rösterna en stund, starkare. Eskil, som
trots allt var någorlunda nykter, tog korken och gned den
mot brännvinsbuteljens hals. Den lätt fuktade korken gen­
gav i den daggiga natten ett ljud, som förvillande lik­
nade en fågelsång. Nere vid banan sade någon:
– Hör, det sjunger en fågel mitt i natten!
Flera lyssnade. I den romantiska natten blev allt vill­
samt.
– Är det möjligt?
Eskil gned med korken brännvinsbuteljens hals – åter
hördes den säregna sången.
– Det hör du väl ... Det kommer där från skogen ...
Eskil försökte igen, men nu skar ljudet sig, gled över
till ett fruset knarrande, som förrådde upphovet. De lyss­
nande stannade emellertid i ovisshet. Från backen hördes
en lång stund endast kortspelets facktermer, avbrutna av
uppmaningar att dricka. Från toppen av tuvan kunde de
närmaste lyssna till buteljens dova kluckningar.
– Banken på en sjua, vem gör efter det?
– Ge hit given!
– Ge, din gröthyvel, om du vill vara med.

– Nu är det jag som håller banken. Vem vågar? Säg
ifrån!
– Drick först!
Stämmorna drunknade i sludder. Dragspelen återtog
sin entoniga kör. Syrsorna stannade åter sina sågar.
Borta vid dansbanan viskade Viktor till Maud, så att
bara hon hörde det:
– Då följer jag dig ett stycke ... Vi smiter bort
här ... Ingen behöver se oss ...

*

På gården förflöt denna midsommarafton som andra.
Ån hade sin sommar, barnen hade sin, men barnen föstes
tidigt in för att sova denna frestelsernas kväll. Det var en
sådan dag, då de hetare än någonsin önskade sig stora,
önskade få göra vad de ville av sina trevande liv. De
gamla kvinnorna satt en stund stirrande ut i den sjun­
kande skymningen. ”Värma på pannan” tycktes inte till
fyllest för dem. De var på något sätt olyckliga. Den stora
sanktbernhardshunden gläfste hemlöst uppe vid slottet.
Endast Sackéus tog sin gumma med sig och gick ett slag
bort till sluttningen under den stora eken, där de suttit
med Olle, innan Olle dött. Statarna gick in och lade sig
tidigt en kväll som denna, då all ungdom hade flytt sin
kos. Backarna var ensliga och tomma.
I Bisters gamla kök hade Alfred i Dundret på efter­
middagen tagit in några björkkvistar – det var ett bruk
han hade kvar från det han bodde i skogen. Hustrun gick
ännu omkring med våta skurfläckar på sina kjolknän.

Hon hade blivit färdig sent. Båda var tysta. Luften var
trots midsommaren kvav som vadd. I kvällningen för­
vandlades Tures avsky för hemmet och gården till en
ohygglig, obetvinglig fasa.
Han gick först och drev utefter ån. Alarna speglade
sig som moln i det sakta drivande vattnet. Han kom ända
ned till stället, där ån krökte, och han tänkte vända. På
ett ställe såg han någon som klev ytterst på en åkerren
och vek av ut på stora landsvägen. Han betraktade henne
länge. Det var kuskens Vendla, som också gick och drev
för sig själv. Hon var kanske på väg till dansen.
Då greps Ture av lust att springa än en gång, springa
som då han var barn. Han tog ett hopp över ett dike,
fyllt av risigt älggräs. Sekunden efter var han ute på
fälten. Han sneddade ekdungarna, löpte genom hassel­
backarna, kom in i hagarna. Under sig såg han blom­
morna, som stod fyllda av dagg. Han sprang utan
styrsel. Även hans barndoms vackra lopp var dött. Han
var varken barn eller yngling. Som ett flarn flög han
bort, bara bort. På ett ställe snubblade han och föll.
Han reste sig förvånad. Föll han? Han? Då han reste
sig, doftade det älggräs om hans händer.
Närmare stationen vek han av in i skogen, så som han
brukade göra förr, då han var rädd att möta någon.
Från ett berg hörde han långt borta i fjärran musiken.
Dragspelens toner flöt genom skymningen över till
honom. Det var nu mörkare. Han såg endast skog. Då
han vilat en stund, började han gå i sakta mak i rikt­
ning mot musiken. Gräset vätte hans skor. Efter en
timmes väg var han framme vid banan.

Flickorna fnissade. Jämnåriga kamrater kastade ett och
annat speord. De viskade till flickorna under björkarna.
Dansen gick sugande över banans nattfuktiga hav.
– Det luktar lagård här, känner du?
– Ja, vem är det som kommer direkt från lagårn ...
– Tyst, nya kogubben har kommit hit ... Han står
där ...
– Dansar han?
– Är det honom det luktar av? frågade andra röster.
– Ja visst, det måste det vara. Där står han ju!
– Men inte kan han dansa.
Viktor dansade ännu med Maud. Kogubbens son såg
honom inte. Men ännu en stund hördes det viskningar
som blev ord och ord som blev meningar:
– Har han inga andra kläder? Vad skall han här?
Ture stod och sjönk in i tankar. Han hörde inte vad
man sade. ”Jag kunde kanske ändå gå fram till en flicka
och prata med henne här i skymningen”, tänkte han en
gång. ”Det är ju mörkt nu, tillräckligt mörkt? Ingen kan
se om jag rodnar, och ingen kan veta om jag känner
mig kuslig till mods.” Han var redan på väg, då han
stannade. Han lade handen mot munnen och flåsade. Så
försjönk han i nytt grubbel. ”Jag kan inte stå och säga
så mycket dumheter som det behövs för att uppehålla en
flicka med att lyssna”, sade han modlöst till sig själv.
Då kände han åter efter med handen för munnen. Det
luktade illa. Modern hade sagt det. Plötsligt önskade han
sig åter hemma hos de gamla. – Där ... där ... passar
jag ... Han mumlade för sig själv, betedde sig underligt.
Han hade gått ett stycke från banan. Han gick och drev.

Dragspelen tog upp igen. Nästan alla var med. Upp­
märksamheten slappnade, han kände sig säkrare. Då han
kom nära de spelande i backen, fick han höra Eskils röst,
som kallade på honom.
– Ture i Dundret, är du här ... Kom hit då!
Han svarade inte, men han blev glad. Han var ändå
inte helt övergiven. Han blev nästan rörd av att höra
sitt namn nämnas.
– Har du några pengar, får du vara med och spela kort.
Det var så mörkt att han knappast såg korten. Han
ruskade ändå på huvudet.
– Ta dig en klunk ur buteljen annars!
Ture dröjde också med detta. Han hade fått för vana
att dröja med allt. Sedan tog han buteljen och lyfte den.
– Ta dig en riktig en! Det är midsommarafton bara
en gång om året.
Till och med Bernhard var vänlig mot honom.
– Det är långt till botten än – var inte så försiktig!
Det är den andra, som går i kväll. Vi har en kvar. Var
inte så ivrig!
Aldrig förr hade Ture druckit. Han förde buteljen med
skälvande händer till munnen och drack undersökande.
Värmen strömmade genom hans kropp. Obehaget minska­
des något efter de första försöken. En okänd säkerhet
började ge hans tankar stadga. Han drack.
Laget eggade honom oavbrutet:
– Det var mig en jävel! Den är minsann ingen ny­
börjare!
De flesta var redan så fulla, att de låg raklånga i
gräset. Eskil satt vaggande med kroppen. Korten i hans
hand liknade en illa spridd solfjäder.

– Ta dig en klar till, sluddrade Eskils stämma.
– Stod ni alla för så mycket som han där, så slapp
man släpa er hem till morron bitti ...
– Vem har druckit mest av oss två?
Nu höll man på att komma ihop sig.
– Tig! Ta hit given.
Ture kände sig smickrad av detta samtal. Han drack
åter. Nu drack han ur nästan allt, som funnits kvar i den
första buteljen. Starkare och starkare susade blodet. Han
hoppades som förr, han levde som förr, han tordes se
människorna omkring sig. De daggvåta björkkronorna
gungade över honom. Himlen vred sig över hans ansikte
som en fladdrande kupa. Syrsornas läte hördes på av­
stånd som en svagt avdämpad musik. Han blev sorglös.
Nu hade han kunnat göra vad han velat. Nu hade han
också kunnat gå fram till en flicka och tilltala henne.
Men han föraktade det. Ensam ville han vara, ensam
med sin glädje, ensam med sin styrka, som han fått här,
i sällskap med män! Han raglade runt laget och kom till­
baka igen. Han drack åter. Så raglade han längre bort,
bort från sällskapet, bort från dansbanan, upp på en väg.
Allt gungade omkring honom. Marken böljade under
hans fötter. De bleka sommarstjärnarna blänkte irrande
glatt på sitt fäste. Efter en stund gick han in i skogen.
Han fick en plötslig lust att vara i skogen med sin glädje,
där han eljest alltid varit med sin sorg. I en ivrig sekund
kom kojan vid Rus fram för honom. Till den skulle han
gå, utan Mikael. Ensam, stolt, lycklig satte han sig på
en tuva att ensam känna glädjen genomströmma kropp
och själ, att överlägga med sig själv om vad han skulle
ta sig till. Allt var han nu mäktig.

Han visste inte själv hur länge han suttit, då han
väcktes av steg. Han vaknade vid röster. Två människor
delade på de daggvåta löven ett stycke från hans plats
och rörde sig in mot gläntan av blänkande gräs. Han
kunde inte urskilja deras ansikten. Då hörde han dem
tala.
– Du får inte röra mig.
Flickrösten skälvde av rädsla. Prasslet av stegen kom
närmare.
– Vi sätter oss bara här i gräset. Du får min mössa
att sitta på ...
– Vad tänker du med det, Viktor?
– Ingenting. Var stilla bara.
Ture hörde Viktors röst. Barndomsminnena steg upp
inom honom. Han lyssnade andlöst, under det att ruset
sjönk bort som i en dimma.
– Jag är här en gång om året. Du kan väl vara snäll
mot mig då.
Han hörde Maud, som svarade:
– Du har barn med Hilma – vet du inte ens om det?
Du är ju med alla! Låt mig vara, när jag ber dig det!
– Jag kunde aldrig slippa ifrån Hilma. Hon hängde
efter mig jämt. Nu förgapar sig alla i den här uniformen.
Du ser hur jag har det ...
Han fortsatte att lirka med henne och tala om allt
möjligt. Ture hörde dem sätta sig till slut. Maud gav
efter. Hon ville likväl inte sätta sig på mössan. Det var
som om hon trott att hon vunnit, då hon fick sätta sig på
sin egen näsduk i stället. Hon bredde ut den vita näs­
duken i gräset och satte sig på den, fastän den inte räckte
stort stycke.

Ture lyssnade. Nu började Viktor åter att tala om
havet. Han hade sett åtskilligt under det dryga år han
varit borta från gården. Han beskrev hamnarna och
nöjena. Han hade varit i Karlskrona flera gånger och
kunde beskriva staden. Då och då lade han in skildringar
från utlandet, korta, målande beskrivningar, som hade
en främmande färg.
– Du skulle se havet! sade han och blev högtravande.
Hav så långt man kan se! Bara hav!
Maud tycktes bli mera uppmärksam, men hon svarade
inte. Hon satt i gräset och teg. Viktor gjorde om för­
söken. Inom en stund hördes protesterna på nytt:
– Du får inte, Viktor. Jag hatar dig, vet du det?
– Du hatar mig och sitter ändå här hos mig? Är du
så feg ...
Den gången kom svaret mattare. Det prasslade i gräset.
Rösterna upphörde alldeles. En fot sparkade ifrån sig en
klase visset fjolårslöv. Ett svagt jämmer trängde in
mellan stammarna.
– Så ... så ... Viktors röst hördes med korta uppe­
håll, den vana, lugna förförelserösten.
– Gör det inte ... Orden drunknade. En spröd fjärils
vingar sögs in i ventilatorerna ... De drogs mot den för­
brännande fyren ...
Ture satt förstelnad. Han visste inte hur lång tid som
gick. De båda kropparna i gräset låg stilla.
– Varför ... gjorde du det ... Mauds stämma klagade
i mörkret. Viktor lade handen över hennes mun.
Äntligen hann Ture inse vad som hände framför
honom. Han vaggade ännu i ruset. Då kunde han inte
längre sitta ensam. Marken brände, daggen blev till en

frätande syra under hans kropp. Han störtade upp och
raglade fram mot platsen, där de två utsträckta kropparna
skymtade i mörkret.
– Djävul! skrek han plötsligt. Din djävul – vill du
släppa henne ... Släpp!
I ett språng, vig som en katt, var också Viktor uppe.
Uniformens raka linjer fick liv. Tyget i de vida byxorna
frasade inne i mörkret. Han stod färdig att försvara sig,
redan innan Ture hunnit fram. Nu rusade han emot
honom.
De stötte ihop några meter från Maud, som förskrämd
samlade tillsammans sina kläder. Det lät som ett krasande
i skogen, då de möttes. Det var ett hål i marken strax
framför dem. Ture sjönk ned i det. Han kände hur han
blev kortare.
– Du spion! Ligger du här och lurar? Gör du som
de där i parkerna ... Här ska du få, kopojke!
Viktors röst kom i stötar, pustande av raseri, av över­
raskning, av hes vrede.
Ture försökte med sina gamla sätt. Han trevade efter
den långes midja för att lyfta honom. Ett slag såg det
ut att lyckas. Där var den ... Han lyfte Viktor som en
vante från marken. Han skulle just lägga ned honom med
en sövande duns. Han föll halvt på knä. Viktors ben vek
sig under greppet.
– Här ska du ha för att du gör illa henne ... Här
för att du ... Orden kom i ansträngda rosslanden.
– Här för att du ...
Det svaga som försvarare av det sköna – hur skulle
det eljest vara? Ture skymtade mellan ansträngningarna

den grå klänningen på marken. Han fick ännu mera kraft
av den.
– Jag slår ihjäl dig en gång för alla! skrek han och
blev ivrigare. Viktor gav ytterligare efter ...
Ett flickskrik skar genom mörkret. Mauds rop väckte
Ture för en sekund. Han lyssnade.
– Låt bli, Ture! Vad vill du med oss? Vad tänker
ni göra ...
Ture stannade. Han höll upp armarna, som förlamad.
Han hade redan Viktor halvvägs under sig. Nu skulle
han stuka honom fullständigt.
Mauds skrik hördes åter:
– Låt honom vara, säger jag. Vad har du här med
oss? Ge dig i väg!
Gråten förtog orden.
Ture blev stående. Hade han hört rätt? Så vände han
sig om och ville ta ett steg mot den grå klänningen i
mörkret. Han ville tala med Maud ensam.
– Hjälp, nu kommer han till mig! Nu överfaller han
mig också ... Hjälp!
– Han kommer aldrig mera ...
Viktor hade, snabb som blixten, kastat sig upp, då
motståndet försvunnit. Uniformens linjer flög genom
mörkret. Något hade han väl lärt sig där ute på haven ...
Nu var han framme. Han slog bakifrån – innan Ture
hann vända sig om, slog han.
– Det där kan du vara själv, snyltare! Här har du
för det!
Ture vände sig, men möttes av ett nytt slag. Det tog
våldsamt. Han stod försvarslös. Han vacklade.
– Här ... och här ... och här ...

Armen med den blå jackan svingade i mörkret. En
mässingsdosas guldfärg glimmade. Ture kände någonting
krasa djupt inne i sitt huvud. Sedan förlorade han med­
vetandet. Han sjönk ihop.
– Här får du för det ... Här!
Det sista han såg var linjerna av en uniform och en
ljusgrå klänning. Han sjönk in i ett hjul, som vred sig
i djupt mörker, som aldrig tycktes stanna ... Då hakade
han sig själv motvilligt fast vid det.

*

Full av skönhet och fulhet, av svaghet och styrka, av
kval och lust svepte midsommaraftonens natt in män­
niskorna i ständigt skiftande belysningar.
Mikael hade tidigt denna kväll, medan ännu en rund
måne, genomskinlig som ett gult moln, hängt över skogs­
kanten i väster, på måfå vallat ned mot landsvägen och
bygden. Han gick icke den vanliga vägen. Dunkelt
svävade Litseläng för hans tankar. Då han kommit mitt­
för gungflyet, där han eljest sällan gick, hade han
stannat. Han hade blivit stående för att följa ett sällsamt
spel med livet, en inledning till midsommarnattens stora
fest.
Eskil hade kommit gående utefter åkerrenen på väg till
Bernhard. Han var redan berusad, benen saxade sig
starkt, armarna slängde styrsellösa vid hans sidor. Han
kom ofta i dessa häftiga rus, något svaghetstecken i
släkten. Ett par timmar senare kunde han vara nästan
nykter igen. Han var nu flera gånger nära branten, där
gungflyet låg och lekte i månskenet. Där nere brukade

kor försvinna. Stället var övervuxet med säv. Man såg
det inte så väl, om ock alla kände till det. Platsen var
förrädisk och man brukade skrämma barn med den. Hotet
att drunkna i gungflyet var ett fulländat sätt att inge
barnen skräckdrömmar.
Nu raglade Eskil närmare branten. Mikaels hjärta
dunkade i bröstet. Där låg redan gungflyet och skrek
efter honom! Nu föll han!
Han föll inte denna första gång. I sista stund återfick
brodern balansen, seglade över åt höger, förblev stående
på kammen som om han hållit jämvikten på en smal
lina. Han började åter att gå.
Mikael försökte göra sig reda för om han önskat se
brodern falla. Han kände något, som liknade skam, men
han kände icke någon verklig rädsla. Han var ännu kvar
i dessa funderingar, då situationen plötsligt upprepades.
Eskil tog ett nytt steg åt vänster – balanserade ett par
ögonblick – och föll!
Den gången föll han ... Eskil föll verkligen. Han föll
framstupa, då vid ett steg benen satte sig i krok för
honom, och han tappade jämvikten så gott som genast.
Än en gång fanns en liten tvekan kvar. Då tog han över­
vikten – åt rätta sidan – föll ... föll ...
Mikael låg lugn kvar en stund och betraktade stället,
där brodern försvunnit. Han kunde icke se gungflyet,
endast kammen, som skymde det. Han vågade sig inte
fram. Han lade sig endast att vänta.
Det kom ingen upp igen. Ett slag undrade han hur
hålet såg ut – han blev nyfiken. Men han vågade likväl
inte fram för att stilla denna nyfikenhet. Han blev orolig.
Sekunden efteråt hånskrattade han. Allt inom honom be­

fann sig i något slags oreda. Han visste inte om det var
av sorg eller glädje, av medömkan eller hat. Känslan av
oreda, av kaos, var förhärskande. Då han avsiktligt för­
sökte föreställa sig lättnaden, om Eskil var död, miss­
lyckades han helt.
– Vad kan jag hjälpa det ... upprepade han flera
gånger.
Den andra överraskningen kom kort därefter. Då han
kommit ett stycke upp i berget ovanför gungflyet, såg
han åter brodern gå på åkerrenen ett stycke bort. Han
måtte ha kravlat sig framåt nere i själva branten. Han
raglade nu obetydligt. Han tycktes ha fattat sig av
skrämseln.
Så började denna midsommarafton med oro. Han kände
icke direkt besvikelse över att brodern levde, men han
kände besvikelse över att han nyss tagit honom för död.
Han kände sig lurad.
När Mikael kom utåt fälten, var luften ljummare.
Kornknarrarnas entoniga läte steg överallt ur klövern,
som snart var färdig att slås. Över den stålgrå rågen på
ett fält stod en tunn rök. Varma fläktar svepte över
vägen – han kom ihåg hur han som barn förbjöds att
inandas de varma strömmarna och bet nu av vana ihop
munnen, när han skulle passera dem. Långt borta över
de flacka gärdena låg obestämda dimmor, liknande om­
kringsimmande öar. I ringar på fälten höll ekarna sin
urgamla vakt. Över Rysseken och Andersek låg mörkret
lurande som ett tak av aska. Midsommarnattsstämning­
arna avlöste varandra. Han mindes andra midsomrar,
lövsvalka, nya kläder, ord och händelser, som inträffat
för många år sedan och vilka nu var förknippade med

denna säregna natt. Han gick i tankar, tills han spratt
till. Borta på vägen, helt nära sig, fick han se Vendla.
Hon hade inte cykeln med. När hon gick, såg han hur
obestämd hon var, hur förströdd, hur osäker om vilken
väg hon skulle ta. Som pojke idealiserade han allt detta,
det mystiska hos henne. När hon talade, tyckte han att
det lät banalt. Hon stannade. De stod helt nära varandra i
skymningen.
– Hör knarren! var det första hon sade, när han
hunnit upp henne.
Det lät vardagsförnuftigt, smått, flicknäpet. Han
nickade. De fortsatte att gå sida vid sida.
– Har du sett en kornknarr någon gång? frågade hon.
De vek av vägen och följde en av åkerrenarna. Hon
hade ingen hatt. Klänningen var utan ärmar, som om
hon sprungit ut tillfälligt.
– Jag skulle bara gå ut ett tag, sade hon också som
för att förklara.
Hon gick och såg drömmande ut, och när hon teg,
började han åter att idealisera henne. Han upptäckte hur
smärta och säkra hennes sjuttonåriga höfter redan var,
hur vackert hennes ben steg i det halvlånga gräset, hur
mjukt hon ibland lutade sig över mot honom. På avstånd
såg de redan ruinen som en trädbevuxen holme på ett
flatt fält. Ån skymtade som ett mörkt, ringlande band i
dess bakgrund.
– Skulle du gå till dansen?
– Jag får inte gå till dansen, sade hon och fortsatte.
Sedan började hon att tala om staden. Vendla funderade
på att komma till staden. Hon ämnade ta sig någon plats
där. Om inte annat, fick hon tjäna. Hon hade så gott

som bestämt sig för det. Mikael gick och lyssnade tank­
spridd. Ett par gånger tänkte han i sammanhanget på
Maud. De var ända framme vid ruinen, då hon frågade:
– Törs du gå in i ruinen en natt?
– Vad är det för farligt?
– Det spökar där, försökte hon invända.
– Låt se då, ifall det gör! sade han och tog henne i
armen.
Hon verkade plötsligt så liten och skygg och såg sig
omkring flera gånger. Därpå steg de in över de halvt
nerrasade murarna. Han stannade ett litet slag på krönet.
Gräset där nere, blommorna, doften, dimman, fälten
kring dem – fälten som statarna plöjt under generationer
– gjorde honom yr. Han tänkte på annat.
– Den dimman är statarsvett! sade han åt henne.
Hon log till svar genom skymningen. Han hoppade
nedför muren.
– Usch, är det inte sorkar här? frågade hon.
– Nej, sade han och tänkte på annat som förut.
– Här var ju Spaxarnas sal förr ...
– Ja, tänk här var salen!
De gick omkring litet. De förvissade sig om att det inte
fanns orm i gräset, där de stod. De blev en smula trötta
och såg sig om efter ett ställe där de kunde sitta. En stor
tistel hade slagit rot i ett hörn.
– Och här var kanske sängkammaren, sade Mikael.
Hon stod och lutade sig mot ett stycke av den ned­
fallna muren. Nu stod hon bland hundlokor och humle­
blomster. Hon hade blivit alldeles tyst.
– Vad tänker du på?
Hon blev förvirrad.

– Jag tänker på det du sade nyss ... kom det slut­
ligen. Rösten lät matt. Det lät som hon flämtade obe­
tydligt någonstans inne i skymningen bredvid honom.
– På vad?
Hon svarade inte. Hon blev endast mer förvirrad. Efter
en lång stund sade hon osäkert:
– Jag tänkte på att det har varit ett rum här förr,
för flera hundra år sen, med möbler och mattor, med
värme och människor ... Hon försökte smussla bort den
tankegång hon haft.
– Bara det, sade Mikael.
Hon satt delvis dold under kronan av den vilda apeln.
De nedrasade murarna kom ruinen att likna en jättestor
brunn. Mörkret omkring dem tycktes lätta, liksom om
den korta midsommarnatten redan varit över. Bakom
murarna såg de dimman höja sig och försvinna över
fälten. En kornknarrs knaspande läte hördes strax utanför.
Han blev djärv och förde henne sakta bakåt. Hon lät
det ske som om hon väntat det. Det susade för hans öron.
De låg båda utsträckta i gräset och var tysta. Han tänkte
ett ögonblick på att det var i Spaxarnas gamla säng­
kammare – han mindes också lärarinnan. Kornknarrens
läte steg på nytt ur den daggiga klövern som om någon
skruvade på en torkad fiol.
Mikael blev en aning rådlös. Han kände något av
långsamhet, något av övergivenhet, något av det man
erfar, då man gått bort sig och driver på måfå, utan
att veta vad som är vägen hem. Han hade låtit sig över­
raskas av att hon ville! Han kände ett slag besvikelse
över att hon inte gjorde något motstånd. För att ta sig
till med något, för att få denna eviga tid att gå, böjde

han hennes huvud djupare ned. Nu låg det redan bland
humleblomstrens klockor. Han kysste det, tafatt, hastigt,
nästan som en pliktmässig handling. Då erfor han de
egendomliga sprittningarna i sin kropp, hans drifter bör­
jade åter spela. De började spela medvetet, i en viss
riktning, tydligare – de riktade sig mot ett mål. Han
undrade ett ögonblick över var Maud var. Han tänkte
sig henne icke i Vendlas ställe, nu hade han endast velat
veta var Maud fanns, vad hon gjorde. Då kände han
skam. Och för att dölja denna skam för sig själv, och
för att dölja sin ovisshet inför Vendla, böjde han sig
djupare ned och kysste just henne, som fanns inom räck­
håll för honom i denna sekund. Maud försvann i hans
medvetande, drifterna spelade i hans kropp som på ett
instrument. Han tryckte sig närmare henne, han kände
hur hennes kropp skalv, i ett slag blev hon den enda
varelsen i världen utom honom själv, och han kände sig
överlämnad åt henne. Han kände ansvaret störande starkt.
– Vi är ensamma här, sade han viskande.
Hon nickade knappast märkbart, och svarade inte. Den
tunna klänningen hade blivit fuktig av daggen i gräset.
Ett slag önskade han att de legat i en riktig säng. Hon
tycktes inte tänka på det – så långt hade han hunnit
bort från jorden ... Spaxarnas ruin började gunga för
hans ögon.
Han löste hennes klänning, dessa tunna, ömtåliga
kläder, som tycktes alltför sköra för hans ivriga händer.
När han kände huden, slog det honom, att också kroppen
under dessa kläder var alltför skör. Ett ögonblick
snuddade en gammal tanke förbi i hans hjärna: hur en
flickas ansikte kunde förbli lika efter en mans våld­

samma beröring av hennes kropp. Hur hon kunde hålla
– just detta tänkte han: hur hon kunde hålla, icke gå
sönder? Han kände en viss rädsla. Han hade velat skydda
henne. Men nästa stund var också rädslan försvunnen.
Önskan tog helt överhand. Hennes bröst – små vita
bollar på bottnen av ruinens mörker – fick mening för
honom. Han smekte dem i yra – hemlighetsfulla dagrar
gled över hennes ansikte – de fick mening också för
henne. Nyss hade de funnits där utan mening ... Hon
skälvde i varje fiber, när han rörde vid bröstens knappt
svärtade toppar. Hennes kropps sprittningar meddelade
sig till hans i en ung, yrvaken, nästan barnslig rytm.
Nu låg hon slank, vit, öppen för honom – en vit väg,
förande till obekanta mål. Han kände rådlösheten hundra­
falt intensiv, lusten allt hetare, hennes tigande som en
maning i rop. Tafatt, mekaniskt öppnade han hennes
sköte. Då tyckte han att hon blev än mindre, skörare –
han kände ivern blandas med smärta. Hon jämrade sig
stilla, ett obegripligt ljud av jubel och nöd steg upp mot
honom. Han såg hur hon velat skrika, men hur rädslan
att bli hörd dämpade denna besynnerliga klagan, som
hetsade och eggade på en gång. Så såg han hennes an­
sikte bli lugnt, så såg han detta en kvinnas sällsamma
lidande övergå till lycka. Tid försvann, blandad med oro,
tid upphörde, full av maningsrop, och gick in i händelse­
löshetens mening.
Han såg upp. Dimmorna hade lyft. Över fälten med
klövern låg en blåaktig dager. Kornknarrens läte var för­
ändrat. Han betraktade henne. Håret i hennes armhålor,
blekt och tunt och flickfattigt, var fullt av frömjöl från
humleblomstrens klockor.

*

På midsommardagens morgon vaknade Eskil vid att ha
blivit lämnad ensam. Bernhard och de andra hade vallat
sin väg. På tuvan stod ännu literbuteljen med en slurk i.
Solen hade stått som ett spjut ner i den sovandes ansikte.
Det verkade upplöst. En flock flugor kretsade kring den
torra munnen. I hans rockslag hade man fäst ett blått
band – blåbandsföreningens märke. Någon hade gått
förbi honom, medan han sovit.
Det var Eskil som i bakruset först träffade Ture. Han
drog sig hemåt, men behövde först gå upp i skogsbacken.
Ture satt där lutad mot ett träd och stirrade slött framför
sig. Över hans kinder låg levrat blod, och i de förskjutna
munvinklarna var skinnet bortfläkt. Näsan sköt fram
oformlig mittibland hans ansiktes trötta förödelse.
– Har du varit i slagsmål, bror? Eskil sluddrade och
gned sig i ögonen. Han hade blivit så häftigt överraskad
att träffa Ture här. I minnet drog midsommaraftonens
händelser förbi honom med osäkra konturer.
Ture gjorde en ansats till flykt, men hann inte. Hans
ben hade styvnat.
– Hur är det fatt med dig då, fortsatte Eskil, då den
tilltalade inte svarade. Du är ju blodig ... Du ser ut
som en torsk ...
Han tog ett nytt snedsteg, snavade och blev sittande
på en tuva.
– Jag har förlorat alla mina pengar, allt jag ägde i
natt. Inte sörjer jag för det, inte!
– Det är inget fel med mig heller. Ture pressade
fram orden med möda. Han vände bort ansiktet.
– Då är allt bra då. Ska du vara med om det här,
fast det är varmt? Det är en liten uppväckare ...

Ture smög sig bort bakom några yviga granar. Eskil
satte sig att dricka av det kvarblivna brännvinet. Buteljen
brände i handen. Innehållet var kvalmigt, smaken var
förändrad, i bottnen simmade grums omkring. Som ett
vapen, berövat sin kraft, vände han den urdruckna bränn­
vinsbuteljen mot solen. Strålarna fyllde fördjupningen i
dess botten liksom en skål.
– Han gick, han gick ... stammade han och såg med
håliga ögon efter den gående. Sedan somnade han på nytt.
När Ture kom hem till gården hade Viktor nyligen
gett sig av. Hans permission var slut.
Som han gick och stod, smög han sig in i lagården.
Korna råmade igenkännande emot honom.







L.

Uppe vid kyrkan satt de gamla statarna. Nu såg de
marken färgas av den begynnande hösten. Fälten började
bli gula så långt de kunde se. De talade inte på hela
timmar. Ibland kom de ihop sig om någon bagatell och
började träta med högljudda röster. När de en dag fått
höra talas om Bronténs strejk, hade de suttit och blivit
häftigt onda på Brontén. De stultade omkring griniga i
flera dagar. Med räddhåga i de gnälliga rösterna, fulla
av förödmjukelse, av kränkt ansvar, fördömde de strejken
och fördömde Brontén. Det fanns tider, när ingenting
tycktes till lags åt dem.
Det var egendomligt med de gamla statarna. Rotlösa
förut, med många höstflyttningars dagg i håret, var de
nu också berövade jorden, jorden på vilken säden växt,
den de bärgat åt andra. Där ute hade de dock tidigare
försökt att få ett fäste. De hade lärt sig att känna sig
hemma på andras jord. Nu hade de liksom ansvaret för
den främmande jorden kvar. Men jorden själv, den be­
fann sig långt borta.
Där satt Göranson bland en hop utslitna statare från
sin egen och andras gårdar. Där satt statare, som flyttat
hit långt innan barnen på den sista Spaxens gård ännu
började minnas något. Där satt bland andra Bylund, som
en gång för längesen bott i Sackéusas bostad i norra

längan. Han hade alla minnena från gården i gott behåll,
fast han eljest var skröplig.
Göranson var slö nu. Sedan hustrun dött och barnen
spritts för vinden, hade han fullständigt gått in i denna
omgivning. Barnen var spridda för oktoberdagarnas
blåst. Han hörde sällan från dem. Bara när det gick galet
för en eller annan, fick han höra det. Han visade ett
slags tillfredsställelse även med detta. Också andra kunde
misslyckas, till och med de unga, livet var icke så lätt.
Göranson var icke värst däran. Armen hade slutat värka,
men den hängde styrsellös ned utefter högra sidan. Benen
var fortfarande bra. När han blivit ännu bättre, fick han
börja hjälpa till i kyrkan om söndagarna. Han trampade
orgeln. Det gick utan armar. Och han var mycket stolt
över uppdraget, mera nu, sedan han sett hur de andra
var avundsjuka på honom för det.
Ofta trätte han med Bylund. De talade om sin gamla
gård. De kände ett slags gemensamhet i detta. De var
omåttligt stolta över att ha varit på just Spaxarnas gård,
som var känd av alla. De talade om gården nästan som om
den varit deras egen. De satt och erinrade sig vägar och
särskilda åkrar. De nämnde broar som lagts om och täck­
diken som öppnats för femtio år tillbaka. De talade om
skörden på det fältet eller det – något år för ett manna­
minne sedan. De mindes särskilda torrår och regniga år.
De talade om ekarna, om husen, om redskapen. Det var
nog för dem att sakerna fanns. De råkade likväl i dispyter.
I ett av smårummen bodde Hilma. Hon bodde där
Sniken, som en gång fått Sackéusas rock, bott den sista
tiden innan han dött en dag om hösten, trots den vär­
mande rocken. Hilma hade sina bägge barn hos sig. Hon

kallades inte för Blemman längre. De gamla statarna såg
på henne med beundran. De gamla kvinnorna gick ur
vägen för henne. Hon var snäll mot dem.
På sätt och vis var Hilma en prydnad här, en fattig­
husets unga prydnad, som lånade sin glans runtom, även
till de andra. Hon var ung och härdig. Mönstergillt
skötte hon sina två barn, stark av en ung mors krafter.
Hon arbetade från tidigt på morgnarna, skötte åldring­
arna och lyssnade med tålamod till kvinnornas ändlösa
tjat. Aldrig gick hon upp senare än klockan fem. Först
tvättade hon barnen. Det minsta hade ännu bröstet. Sedan
skurade hon golven och bar ut tömningarna efter natten,
efter de gamla. Hon var duglig. Föreståndarinnan kunde
snart inte reda sig utan henne. Hon var fattighusets hög­
bröstade piga, hennes barm var väldig att se på. Hennes
bröst var ännu fulla av mjölk. De två oäkta barnen kände
hon som en styrka. Finnen, äldsta pojken, lekte i sanden
vid fattighusväggen bland åbrådd och lilja, bland de
gamla människornas sötaktiga lukt. Hilma skämdes inte
längre. Hon var stolt.
Ut från rummet, där hon bodde, hördes ibland om
kvällarna sången, då hon vaggade sitt barn.

O, slumra ljuvt, min skatt, min fröjd,
ditt öga slute sig!
Vår Fader själv i himlens höjd
han vakar över dig.

Vaggan vände sina båda månskäror av benvitt trä.
Barnet slumrade redan. Hilma satt likväl kvar och
gnolade.

Han sänder till vårt lugna bo
en vakt av änglar små ...
Slut dina ögon nu i ro:
Guds ögon öppna stå ...

Hilma kunde flera sånger. Hon kunde sjunga Alunda­
visan – ”går med sin lie lätt som en vind, alo, alunda,
alunda lej –” Hon sjöng stundom en visa till den
knarrande vaggan, som sjungits för Karl XII som barn,
och som gamlingarna nu lyssnade till med stillatigande
respekt, nästan med tårar. Hon mindes alltjämt en visa
som började: ”Hon låg uppå schavotten och såg de klara
stjärnor blänka ...” Men när hon sjungit någon visa,
som de lyssnande inhysingarna tyckt vara för sorglig,
nickade de alltid åt Göranson. Göranson slog sin käpp i
bordet och ropade inåt Hilmas rum:
– Ta den du sjöng därhemma, när jag låg!
Han underströk särskilt att han legat till sängs dagarna
i ända på denna tid. Nu skötte han om söndagarna orgeln
i kyrkan ...
Hilma ville inte först.
– Prat, sade hon bara. Jag har annat att göra än att
sitta här och tralla och sjunga för er! Hilmas barm höjde
och sänkte sig svettig och röd. En flik av blusen var
ännu öppen. Hon hade glömt att knäppa den.
– När du ändå sjunger ... sade Göranson.
– Vad var det för en visa?
– Den där om pojken med gullpiskan, minns du inte
den? Göranson var envis. Alla gubbarna teg och satt
väntande vid väggarna i sina sängar.

Nu hade barnet somnat, men Hilma lät likväl beveka
sig, och så sjöng hon även den visa, som Göranson bad
henne om. Sedan det blivit litet fred för arbetet om
kvällen, satt hon stickande på en strumpa åt den äldsta
pojken, medan hon sökte efter melodin till Göransons
sång.

Gossen han åker i liten gullvagn,
vem skulle ni annars se åka?

– Den ja, kunde Göranson icke låta bli att avbryta.
Han nickade åt de andra. Det var hans visa – ”på be­
gäran.”
– Tyst nu, det är ju mer!
Det var mer! Hilma sjöng så gott hon kunde. Ibland
tog hon fel på ord. Då gnolade hon endast.

Åkrar och ängar det hade han nog,
pigor och drängar till husets behov,
många små ... på taket ...

– Många små ... Ja, hur var det sen? sade Göranson.
– Nog är den vacker, viskades det inne i kvinnornas
läger.
Då blev också Göranson nöjd. Många blev nöjda. By­
lund glömde sitt gnat och blev endast sittande darrhänt
att lyssna. Vackra Adolf blev så glad, att han ropade
från sin vrå:
– Vackert du sjunger, vackert du sjunger! – Sjung
mer!

Han sprang in i Hilmas rum, så att hon måste fösa av
honom. Han blev alltid så entusiastisk. De andra hörde
dem käxa där inne. Hilma slog åt honom med den till
hälften färdigstickade strumpan. Garnet trasslade sig på
golvet.
– Gå in nu, Adolf!
– Lova du sjunger, Hilma. Han bugade sig som en
kavaljer för henne.
– I morgon, avgjorde Hilma och sköt honom bort.
Vackra Adolf tumlade litet snopen ut ur rummet, som
om han olovligt gjort intrång i en jungfrubur, men blivit
utföst. Gubbarna skrattade. Det lät som en rad gnäggande
hästar i ett stall.
Nu började också Vackra Adolf bli gammal. Denna
sommar hade han inte företagit så långa strövtåg som
förr. Han gick som vanligt ut på vägen någon dag, då
solen sken, då dammet yrde, då hundlokorna slokade i
värmen. Det var hans väder. Han band sig då en krans
av blommor och han satte blommor i rockslagen. Men
han kom tillbaka fortare än förr. Sällan stannade han
borta över natten. Han stod smal och mörk i fattighusets
dörr, dammig på skorna, med vissnade blommor i rocken,
glad åt att vara tillbaka igen. Tyst smög han sig in och
satte sig i sängen bland de andra.
– Har du varit borta, Adolf?
Han svarade dem inte. Blommorna vissnade i hans
trasiga rock.
– Du har inte varit långt i alla fall. Vackra Adolf teg.
Om sommaren plockade han blommor åt Hilmas barn.
Pojken, som var tre år, älskade honom. Lilla Finnen, lik
kogubbens son som ett bär, skrek och sträckte ut armarna

efter honom så fort han blev synlig. Ibland sjöng också
Adolf, han satte sig på de andras trugande böner att
sjunga, fast han inte kunde mycket, bara sin enda visa.
Men då kom kvinnorna likväl och ställde sig i dörren att
lyssna, och då satt gubbarna runtom vid väggarna och teg.
– Han är som förr, Vackra Adolf!
– Jag har blivit så gammal, jag också. Han försökte
rädda sig undan, fast han var smickrad. Helst skulle han
ha velat höra smickret utan att behöva svara på det. Men
man smickrade honom aldrig annat än när man ville ha
sång av honom.
– Nej då, nej då, sade de igen. Det syns inte på
honom, bara på oss. Han är sig lik.
Han blev glad åt att höra det – att han alltjämt var
ung. Hans bleka ansikte lutades blygt mot golvet.
– Nu är det höst. Han får hålla sig inne från sina
vägar.
Det var kvinnorna, som hade ett slags moders tanke för
honom, fast han var en främmande, vuxen man. De tänkte
på om han var tillräckligt varmt klädd, om han åt, om
han skötte om sig. De satt på stolar och vaggade och såg
illa. Många av dem mindes Vackra Adolf sedan han var
ung. Nu kisade de bara mot honom med sina glanslösa
ögon.
– Jaja ... Gammal man sitter inne ... ung man går
vägarna, han!
Vackra Adolfs hår var grått och hans veka ben tycktes
bräckliga som de förtorkade blomstänglarna vid vägen.
– Sjung, så blir du ung på nytt!
– Nej nej! Han slog ifrån sig med bägge händerna.

– Det är så vackert att höra dig sjunga. Nyss var det
Hilma som sjöng. Nu är det din tur!
Då steg minnena upp hos honom. Det var minnen från
den tid han gick på vägarna. Och hur det var, så över­
tygade han sig själv om att han ändå borde sjunga. De
bad honom inte längre om det. Han tog om sin visa tills
det nästan blev tröttsamt att lyssna till den.

Har ni sett någe, säj?
Vet ni av det ska tändas och ringas för mej?
Vet ni av sådant bröllop, åh, bröllop, det blir
då allting är av blommor och inget är av trä ...
Å du – å du – å du är budd mä!

Den gråhårige tiggaren sjöng. Hans händer låg som
två vita duvor i hans smala, skälvande gossknä. Han
höjde huvudet, som för att få rösten att höras så långt ut
som möjligt, alldeles som han brukade, då han förr satt
vid landsvägsrenarna och sjöng.
När sången var över, satt statarna och såg ut genom
fönstret. De lät sina skumma ögon vila på kyrkans vita
stenkub. De såg Spaxarnas mörka krypta som en ut­
byggnad vid den norra väggen. Och där, på taket vid
det svarta korset, såg de om kvällarna solen gå ned i
slöjor av guldfärgade moln. De var nöjda.
Kyrkans händelser tog de som sina egna. Allt som hände
där hörde på något sätt fattighushjonen till. De tyckte att
kyrkan var till för deras skull. Sedan Göranson blivit
biträdande kyrkvaktare, föreföll det också som om de
känt sig än närmare förenade. De följde vad som hände
där borta in i de minsta detaljer. De kunde bli onda,

ifall man uraktlåtit att meddela dem någon viktig kyrklig
händelse i tid.
– Blir det något nytt, brukade de fråga Göranson.
Men Göranson dröjde med svaret. Hans hållning hade
blivit avmätt och värdig.
Det närmade sig nu alltmera den tid, då den första
skörden på de stora gårdarna var bärgad under tak. Då
man kunde överskåda sommaren, gifte sig baronens
systerdotter med en löjtnant vid armén. Det skulle bli
kyrkbröllop. Göranson visste berätta det veckor i förväg
och var omåttligt stolt. Han trätte tidigt och sent med
Bylund. Han engagerade alla i den händelse, som skulle
komma.
– Jag minns henne sen hon var liten som så, sade
han nästan med gråten i halsen. Han var djupt rörd. Han
mätte ut en meter från fattighusgolvet för att ange hur
liten hon varit, då han första gången sett henne.
– Vem? Bylund låtsades inte förstå.
– Barons systerdotter, det är henne jag talar om.
– Vilka fester var det inte sedan, då hon var äldre
och de bjöd främmande ungherrar dit! Alltid var hon så
snäll mot oss ... fortsatte Göranson, slutande ögonen
kring sina minnen.
Bylund mindes också fester från sin tid, och snart var
talet om festerna i full gång. Men i fråga om baronens
systerdotter var han bet, och han kände det. Han led
denna klara och tydliga förlust mot Göranson.
– Vem minns inte festerna. Man fick inte mycket med
av dem, vi statare fick ingenting. Men nog minns man.
– Mina barn var små då, berättade Göranson. De låg
och tittade upp mot fönstren. Där var dans ibland en hel

natt, fast friherrinnan inte tyckte om att man dansade.
Hon bekvämde sig för systerdotterns skull. Det kom
löjtnanter och flera unga grevar och baroner. Syster­
dottern stod och svalkade sig vid ett öppet fönster – ni
skulle ha sett henne! Hon var så rar och vacker. Och nu
ska hon gifta sig om söndag – tänk vad tiden går!
Så tog Göranson kraften av sin konkurrent. Allt detta
kände Bylund till. Likväl kom de ihop sig och trätte om
detaljer. En lång stund hördes i fattighuslängan, som bra
nära liknade statarlängarna på gården, talet om fester ...
Bröllopsdagen kom med sval, litet bleksiktig sol.
Underdåniga skaror strömmade redan från tidigt om mor­
gonen långt ute på vägarna för att förgylla sin söndag
med denna fest. Från gårdarna och torpen kom man
åkande eller gående. Till och med en del av statarna
hade mött upp. Antea vandrade hela morgonen som en
pilgrim på den milslånga vägen till kyrkan.
Göranson var uppe tidigt, och han gav sig av långt
innan han behövde det. Han, som skulle få trampa in
orgelns luft till detta högtidliga giftermål, var nu så
ivrig att se efter att allting var klart, att han icke gav sig
ro att sova. Ingenting fick haka upp sig.
De övriga av fattighusets invånare kravlade sig över
kyrkbackarna en halvtimme innan det skulle börja. De
myste av belåtenhet, då de såg skjutsarna vid kyrkgrinden
och sandgångarna därinnanför svarta av folk. De gick
omkring nickande och tittade på alla.
Den söndagen öppnade kyrkan sig med en glans, som
länge skulle ligga kvar som ett skimmer i fattiga ögon.
Ur kyrkvalven slog en stilla svalka ut. Invid fönstren

fläktade de redan gulnade löven. Marskalkar ordnade
folket vid porten, så att det inte skulle bli för stark
trängsel. De första gick in och satte sig. Prästen såg som
en uggla ut ur sakristians dörr. De saffransgula ljus­
lågorna framme vid altaret fladdrade för draget.
Väntan blev lång. Borta vid ingången, strax ovanför
Spaxarnas krypta, samlade sig processionen. Baronen
skymtade vid sin friherrinnas sida. Löjtnantens uniform
lyste, och sabeln klirrade. Bruden höll sig osynlig tills
vidare för alla ryggarna av marskalkar och tärnor, som
bar händerna fulla av blommor och löv.
Göranson stod uppe på läktaren vid den nötta trä­
trampan i givakt, så gott den slaka armen tillät det, och
var färdig. Han vågade inte gå ifrån sin plats, ehuru
han gärna velat gå fram till rampen och titta. Äntligen
gjorde organisten tecknet. Då var kyrkan alldeles svart
av folk, som uppfyllde dess botten som en mörk deg,
vilken avtecknade sig mot de vitmenade väggarna.
Orgeln skrattade till, tåget satte sig i rörelse. Alla
halsar sträcktes. Folkmassan på kyrkans botten liknade
ett fält av fåglar, vilka tycktes till att lyfta. De kom
ingenstans. Några reste sig emellertid i bänkarna. De
blev nedhyssjade av bakomsittande och kröp skamsna
tillbaka. Ålderdomshemmets invånare med Bylund i
spetsen satt på en särskild bänk och fyllde den helt.
Hilma syntes inte. Hon var hemma och skötte barnen och
städade.
Nu steg brudparet fram för allas blickar. Med cere­
monimästaren före sig som vägöppnare klev lötnantenlöjtnanten på
den knarrande gången. Han höll ett fast tag om sabeln.
I den andra handen förde han baronens systerdotter.

Hans näsa såg ut som om den blivit knäckt, den sköt
skarpt fram över den sammanbitna munnen – en adlig
näsa. Stövlarnas lackering blänkte. Det var en fest, allt,
allt!
Vid åsynen av bruden gick det ett sus genom den
redan svettiga folkskaran. Detta var något för fattiga
ögon! De förnam bruden som en uppenbarelse, som en
vision, som ett budskap från den andra sidan. Guld­
kronans kläppar på hennes huvud blixtrade. Hon bar
den krona, som så många Spaxska brudar burit, innan
de gått i sina bröllopssängar, på den tid då det ännu inte
skrek gall! kring dem. Den vita slöjan föll oskuldsvit
kring systerdotterns slanka kropp. Hennes fötter syntes
icke ens. Klänningen dolde hennes gestalt ända ned till
golvet. Bara ansiktet syntes, ansiktet var vitt. Kinderna
var stearinaktigt bleka.
Det gick ett nytt sus genom bänkarna. Nu defilerade
brudtåget förbi genom gången. Nu sträcktes halsarna så
att senorna kring strupen blev som spända linor. Bruden
är vacker ... Vad bruden är vacker! Vad hon är under­
bart vacker! viskas det i bänkarna. Ja, men så blek ...
Blek, men vacker!
Bruden är vacker som ett lik. En intensiv liklukt
genomströmmar gången. Ingen vet var den kommer ifrån.
Den känns endast.
– Bruden ... vacker ... hör man inne i suset, som
tycks fläta sig kring dessa två beundrande ord.
Efter brudparet kommer baronen med friherrinnan.
Sida vid sida, som alltings härskare på jorden, skrider
de ner från de platta stenarna vid Spaxarnas källardjupa
krypta. Snart har hela tåget skridit förbi.

Sången brusar, och menigheten är med i varje ord i
den. Rösterna, vana att gräla på barnen, vana vid fula
ord, sjunger. Gubbar och gummor sjunger. Från taket
och pelarna svarar bruset. Barnen stavar med i böckerna.
När psalmen är slut, kravlar sig Göranson ned från
läktaren och vänder tavlan med mässingssiffrorna. Han
har särskilt bett om att få göra denna extra tjänst i dag.
Därmed får han ett tillfälle att lysa inför hela försam­
lingen.
Högra armen hänger slak vid hans sida, då han går
fram genom gången, samma väg som brudparet nyligen
gått. Men vänstra armen kan han alltjämt lyfta tillräck­
ligt högt. Han vänder tavlan för en ny psalm, för två
nya psalmer. Talet 33 kommer fram i blankputsade
mässingssiffror. Det är som ett trolleri. Göranson sköter
det. På fattighushjonens bänk sitter man bländad.
Ceremonien går alltför fort för att ovana ögon skall
hinna uppfatta allt som händer. Men det mesta hinner
man dock se. Nu övertar ceremonimästaren löjtnantens
värja, ty man träder icke fram till altaret, till Guds bord,
med ett svärd. Någon känner till det i förväg, och för­
klarar det viskande för de närmast sittande. Tärnorna
lyfter på brudens långa släp. Orgelns vågor flyter ut
över menigheten igen, och i fattighusbänken böjer Nylund
sig framåt. Han ser inte så gott på långt håll. Stolt går
Göranson sin väg tillbaka genom gången. Några huvuden
vrids också för Göransons skull. Men Bylund ser envist
åt det andra hållet.
Nu stiger prästen fram i röd mässkrud. Ryggen med
skruden lyser som en vårdkase i kyrkans mystiska halv­
skymning. Boken lyfts i hans små, knubbiga händer.

Ritualen begynner. Men den förs så tyst, att alla halsar
åter måste sträckas. Likväl ser man inte allt. Likväl hör
man inte allt. Man bara anar. Man andas in dofterna på
avstånd, så gott det går, och man får fråga varandra
efteråt. Det inte en har kunnat uppsnappa, har kanske
kunnat fångas av en annan.
Ett läspande ”ja” från löjtnanten kommer som en
frukt, fallande från en öppnad himmel. Brudens ja! hörs
svagare. Man förlåter henne, hon verkar så blek, hon står
där skälvande av rörelse. Friherrinnan syns torka en tår.
Baronen tar sig behärskat över kinden. Högtidligheten
har nått sin kulmen nu, och dess heliga tystnad har över­
gått i bävan. Både brudgummen och bruden har svarat
på prästens frågor. Stämningen lättas något. Förloss­
ningen är nära.
De som ansträngt sig värst andas ut i hemlighet. Cere­
monimästaren överlämnar åt brudgummen värjan. Bru­
dens bleka ansikte vänds mot gången. Hon stirrar dit ut,
skräckslagen, som om hon sett ett spöke vandra gången
framåt. Men där finns ingen. Baronen och friherrinnan
nickar beskyddande. Tärnorna stiger fram med sina
blommor. Marskalkarna står i stram givakt.
Nere i kyrkan blir man också friare. Det märks på
alla. Antea drar en högljudd suck av lättnad. Sedan
torkar hon sina ögon, i vilka det ligger ett par klara
droppar, som av junidagg. Flera av kvinnorna gråter tyd­
ligare. Statarhustrurna sitter som förnaglade än, men de
börjar sakta röra på sig, som för att känna efter om de
fortfarande lever, och lemmarna också är vid liv. Några
barnungar nere vid dörren petar befriade näsan. Bylund
lyfter omärkligt på ena klinkan och släpper litet be­

svärande väder. Menigheten tar sig samman. Allas händer
lyfts över ögonbrynen till en hastig bön.
De saffransgula ljuslågorna fladdrar ivrigare i draget.
Utanför fönstren svänger lövet blekare. Orgeln skrattar
åter i basen – Göranson trampar stadigt in ny luft. Nu
trampar han till Meyerbeers Kröningsmarschen, som
tonar jublande från läktaren. Brudparet skrider åter
genom gången. Ståten följer efter, stiger på den röda
mattan, tar försiktiga steg för att inte kollidera med
brudens släp, och försvinner mot dörren.
– Slut ... Man hör ordet i bänkarna, detta ord av
vemod, av resignation, av utlösning efter en nästan olidlig
spänning – alltings sista ord.
– Ja, nu är det slut. Men vad det var vackert!
Högtiden var över. Alla verkade trötta, men saliga.
Utanför grinden talade Antea sig hes. Barnen stod sam­
lade kring henne som känsliga blommor.
– Lyckliga ... sade hon gång på gång. Lyckliga ...
Jag önskar dem lycka ...
– Såg ni bruden, barn?
– Gud välsigne henne! sade Göranson, då han gick.
Gamlingarna nickade instämmande. De rörde sig sakta
över backen.
Till långt in på natten sökte gnälliga röster i fattig­
husets ödsliga salar beskriva sin glädje.







LI.

På avstånd mullrade strejken, som Brontén organiserat.
Man talade om den ibland. Man hånade både den och
Brontén. Men den var så långt borta, och den hade måst
inskränkas till den gård Brontén själv var på – någon
djupare betydelse fick den inte denna gång. Då sädes­
haven i juli började lysa gula, svek statarna sin forna
kamrat. De hade de gamla vanorna kvar i sina kroppar.
De började skörda, när den tiden var. Det gick gamla,
nötta kugghjul från dagsverksklockans axel till deras
armar.
En dag samlade baronen statarna omkring sig och
talade om strejken. Det regnade. Regnet strömmade ned
runtom dem. Baronen sade:
– På en granngård har folket svikit sin arbetsgivares
förtroende. De kommer att få surt av det efteråt. Sådant
glöms inte!
Regnet föll i stora, tungsinta droppar.
– Den som satt i gång med strejken – och alla som
understött honom – kommer att få det svårt, sade
baronen än en gång i fortsättningen. Jag kan försäkra er
det! Upphovsmannen till dessa oroligheter tycks ha fått
för sig, att man kan leva av strejker.
Regnet föll omkring dem. Det föll i statarnas toviga
hår och på deras vidbrättade hattar. Det föll på deras

axlar och på deras händer. Det föll på jorden runt­
omkring.
– På en granngård har folket svikit sin arbetsgivares
förtroende! Det var ekot som klang djupt inne i brösten
på dem, där de stod i en ring och lyssnade.
Statarna såg ut över de gulnande fälten. Det sexradiga
vetet hängde med tunga kavlar i vätan. Rågen hade redan
börjat lägga sig i drivor av regnet. I kanterna av fälten
lyste ännu åkervallmon röd, röd som eld i det gula. Den
lyste med sin främmande brand av mönja och schar­
lakan.
Statarna hjälpte till att skratta tillsammans med
baronen. De hånade Brontén. De uppfylldes av skräck
för följderna. De stod och var tacksamma för att de icke
behövde räknas bland dem, som skulle komma att få det
”surt bakefter ...” De ställde sig av urgammal vana
solidariska med baronen, när det kom an på dem.
Man hade redan hunnit ett gott stycke med skörden.
Statarna gick ute i de väldiga fälten. Hjonflickorna
vadade med nakna ben i den kittlande säden. De rev
sönder vadorna på de vassa stråna, deras ben blödde,
duvna flugor surrade kring dem och ville suga deras
blod. Men sommarn var förbi och insekterna var inte
längre så svåra. Hjonen och statarna arbetade och reste
sädesskylar, som liknade vasarna på killelekens kort,
bundna med ett band på mitten, och de ställde råg­
krakarna i rader, påminnande om väldiga led av karlar
med yviga kappor och hattar, vandrande över fälten i
obetvingliga formationer. Baronen betraktade dem med
kikaren från fönstren i slottet, och de visste det.

Barnen var hemma. Dagarna gick som de brukade om
hösten. Då inträffade något som var ovant för dem alla.
Sent skulle statarbarnen glömma denna första kväll.
De skulle aldrig komma att minnas själva kriget, ej hur
många millioner som föll i det, ej varför man slogs,
knappast när det var. Men de skulle komma att minnas
de egendomliga stämningarna kring dess utbrott. Dess
nattligt spökaktiga stämningar ... Det hade föregåtts av
andra händelser, av händelser med främmande lukter, av
sensationer i deras invanda värld, av upplevelser med en
stark smak. Dem skulle de alltid komma att minnas.
Den hösten förde telefonarbetarna in de smäckra racer­
cyklarna i socknen. Telefonarbetarna skulle bygga om
ledningen, som förde till gården, och förde förbi den,
utefter hela landsvägen, och de skulle sätta ned nya
stolpar. Alla de gamla stolparna, fulla av häftstift och
lämningar efter affischer och lappar om blåbandsför­
eningens möten, var nu uppruttna. De hade suttit där
sen flera år som sönderfrätta tänder i telefontrådarnas
spända, sjungande gom. De skulle utbytas mot nya.
En del av torparna hade i tjugu år och mera gått och
tänkt över, att nu skulle de få vissa stolpar flyttade bort
ur åkern. På enskilda ställen var det ett stag i vägen,
då man skulle plöja eller så. Torparbarnen hade lekt
kring dessa stag och undrat över dem, så länge de levat.
De hade ryckt i sänkena, som var fästade i stenar, och
de hade försökt klättra i stolparna, eller de hade slagit
sönder nästan alla klockor i dem. Hela deras barndom
hade klingat av sönderslagna klockor, som fallit i gräset.
Telefonstolparna med deras sjungande trådar hade alltid
varit en lockande värld. För de vuxna hade de mestadels

stått i vägen. Och allt detta hade de gamla torparna,
som retat sig under det de plöjt runt stolpar och stag i
tjugu år eller mera, i hela denna långa tid gått och
grubblat på att få ändrat en gång.
Men just den dagen telefonarbetarna kom och bröt
upp den sönderfrätta stolpen och rotfyllde för den nya,
då var torparna borta, eller de kom sig inte för med att
gå fram med sina förslag. Så var det efter nästan hela
linjen. De nya stolparna kom att bli stående på precis
samma platser, lika mycket i vägen som förut, och stagen
kom att skära åkrarna på precis samma punkter, lika be­
svärliga för såväl plöjning som sådd. Det skulle komma
ännu tjugu eller trettio års förtret – ifall de efter ny
metod behandlade telefonstolparna verkligen hann med
att ruttna på den tiden. Framtidens torpare skulle på
samma sätt gå och tänka över, hur de en gång skulle
vända sig till framtidens telefonarbetare med sin bön ...
Det var ett fredligt lands bekymmer.
Hur mindes inte statarbarnen denna dag, då kriget
kom! Telefonarbetarnas smäckra racercyklar hade hela
dagen stått leriga i det blåsiga lidret uppe på gården.
De liknade nedstänkta kurirer från något av historiens
tidigare, stora krig. Barnen betraktade velocipedernas
underbart vindlande fabriksmärken genom springorna i
lidret och drömde. De drömde kurirdrömmar från de
stora krigens dar, när Karl XII var med, när den ned­
stänkta ryttaren en regnig kväll red upp vid Stralsund
på väg från det avlägsna Bender. De hade läst om det i
skolan. Det måste ha varit en dag som denna. De före­
ställde sig det så utomordentligt väl. Telefonarbetarnas
cyklar var smalhjuliga, med ringar blott litet tjockare

än fingret, och de hade spensliga och fina gaffelstänger
med styrstången starkt framåtfälld. Man nästan låg, då
man åkte på dem. Där stod de vårdslöst kastade över
varandra i lidret med leriga hjul efter de senaste dagar­
nas regn och leriga vägar. De var en främmande värld
av skönhet mittibland gårdens klumpiga fjädervagnar och
redskap. Statarbarnen var så helt upptagna av dem.
Telefonarbetarna – dessa främmande svalor, som drog
från ort till ort och upplevde mycket – klättrade även
den dagen i stolparna. De gick en stund omkring nere
på marken med sina stora gripklor på fötterna, innan de
skulle stiga upp. De trotsade alla naturlagar och prome­
nerade upp och ned genom luften, som om det varit den
regelrätta vägen för dem. I band om halsen hade de små
apparater, med vilka de kunde lyssna ut samtalet i de
vinande telefontrådarna. De satte endast en tvinnad snodd
mot tråden: så fick de ut innehållet ur den. Barnen be­
traktade telefonarbetarna med otrolig respekt. Men även
de vuxna betraktade dem och deras apparater med stor
aktning. På gården tordes man inte telefonera under flera
dagars tid, därför att telefonarna satt där uppe i stolparna
och lyssnade. De rödkindade pigorna berättade om det.
De trodde det så säkert. De uppfann chifferspråk för sina
hemligheter. Barnen viskade sinsemellan, att det telefon­
karlarna gjorde egentligen var strängt förbjudet. De hade
kunnat dömas för det. Men ingen kunde kontrollera dem.
Barnen satte likväl i fråga, ifall man inte kunde göra sig
gripklor av krokiga engrenar och klättra upp, när ingen
såg det. Sedan kunde man lyssna, bara man lade örat
intill trådarna... Det var ett slags omoral av dem. Så
övergav de dessa drömmar och vände tillbaka till jorden.

De återvände till springorna i lidret, där de i stället
kunde uppsnappa glimtar av leriga Nordstjärnor och
framåtlutade Crescentare. De drömde sig själva stora och
rika, då de skulle kunna köpa sig egna cyklar och köra
dem leriga på vägarna. Då skulle de också slänga undan
dem i främmandes lider med telefonarbetarnas vårdslösa
gest. Och när det åter blev kväll, skulle de leda fram
dem, kasta sig upp på dem och fatta de smidiga velocipe­
dernas styrstänger med sina seniga, vana händer. De
skulle fortsätta sina fingerbreda spår. De skulle åka längs
våta och leriga vägar, och de skulle stanna vid något
främmande lider igen, när det blev kväll på nytt. Män­
niskorna skulle se efter dem, beundra dem, tala om dem,
avundas dem, men få gå tillbaka till de enformiga ar­
betena vid jorden – utan att få flyga med! Det var
barnens drömmar.
Då barnen försvunnit, smög Ture sig ensam upp till
lidret. Han stod där länge hopböjd vid en springa. Skym­
ningen föll kring honom. En sträv röst kallade honom
tillbaka till hans plats till slut.
Kriget bröt ut den kvällen. Dunkla aningar, för av­
lägsna för statarnas skumma ögon, hade föregått det.
Kriget hade kanske brutit ut redan om morgonen, eller
middagen innan, eller kvällen förut, långt borta i Belgien,
där åskan nu rullade. Men till gården hade inte bud­
skapet hunnit förrän det var ny kväll. Det kom med
gående från handelsboden, med cyklande från stationen.
Det kom med folk, som vände hem från sina arbeten
eller som varit nere vid affären och köpt mat. De kom
åkande på landsvägen med korgar i händerna och på
pakethållarna och med budet om krig ...

Telefonarbetarna klev inte genast ned från sina stolpar.
De satt en stund och skrek över till varandra.
– Nu är det krig! Hörde du? Nu är det krig!
– Är det krig, vad säger du?
– Ja, nu är det krig!
Det lät underligt i luften, ropen kom uppifrån, de be­
svarades från andra stolpar och från telefonarbetare, som
ännu var kvar på marken. En bil kom rusande lands­
vägen fram i stark fart ... Den hejdade inte för något ...
Krig ...
Barnen förstod det inte. Telefontrådarna bara surrade.
Då kom ett par av de vuxna. De var oroliga och blickarna
flackade i de upphetsade ansiktena. Barnen började änt­
ligen förstå, att det var allvar.
– Det kunde väl telefonarna ha hört förut, sade de.
Barnen var så säkra på, att det var kriget de hört
surra i telefontrådarna hela eftermiddagen.
Nu hejdade man också folk på vägen. Det fanns plöts­
ligt en viss frihet i allting. Alla talade om ett och det­
samma.
Då var barnen genast färdiga. De drog slutledningar
på sitt sätt, snabbt associerande, tvärsäkert.
– Ja, hörde ni inte hur det surrade i tråden? frågade
de med sina gälla, barnsliga röster.
Då satte telefonarbetarna till sina tvinnade vita
snoddar, och de satte till de små apparaterna, och
mycket riktigt – trådarna brusade nu överröstande, all­
deles fyllda av budskapet om kriget. Det lät som ett skred,
som kom.
Barnen hade samlats under den nybyggda ledningen
uppe i allén. Där stod de i en grupp med uppåtvända

huvuden och lyssnade. Det var Vacktels barn, Götlunds,
Slasens och de minsta av Nilssons. De övriga sällade sig
till. Det var nära tjugu barn. Luften omkring dem skalv
av frågor.
– Då lyssnade väl inte telefonarna förut då? undrade
de med varandra.
– De skulle i alla fall inte ha vågat tala om det, för
då hade de fått strängt straff ...
– Ja visst, de får ju inte lyssna!
– Men nu fick de det, därför att det är krig!
– Ja, nu fick de det kanske ...
Barnen visste varken ut eller in. Det var så stort. De
tordes inte fråga mera.
Efter en stund klättrade telefonarbetarna ner från sina
stolpar, plockande ihop rullarna av tråd, sina verktyg
och de vita porslinsklockorna, som legat i stora klasar
på marken. De stod i en svart flock och överlade. Sedan
gick de till lidret och tog fram sina Nordstjärnor och
Crescentare.
Det syntes nu att det i alla fall var allvar med kriget,
eftersom telefonarbetarna klättrade ned. De slutade en
timme för tidigt på dagen, därför att det var krig. De
satte sig upp på de leriga cyklarna, de knappt finger­
breda ringarna sjönk i marken, lämnande fina, slingrande
ränder efter sig. Telefonarbetarna fattade om de framåt­
lutade styrstängerna och åkte sin väg ... Då liknade de
åter de mystiska kurirerna från Karl XII:s dagar. De
lämnade statarna och gårdsfolket åt sig själva, med sin
oro och allt.
Det blev en ängslig kväll. Överallt surrade nu ryktena
om det stora kriget, som hade brutit ut så häftigt, att det

var som något sprungit sönder och kastat ljudet vida om­
kring. Knallen hade kastats ända in i statarlängarnas
farstur. Ryktet om kriget blandades med alla möjliga
ovanliga ljud, som man inte tyckte sig ha hört förut.
Man gav akt på de minsta brusningar i luften.
Antea kom.
– Är det inte det jag har sagt länge? frågade hon.
Har jag inte sagt det?
– Hon har sagt det, erkände statarhustrurna, utan att
tyckas bli gladare för det.
– Bondbönorna som vände sig – det slår aldrig fel.
Sade jag det inte?
– Hur det är, så är det här nu, sade kvinnorna bara
maktlöst.
– Det är karlarna som ställt till med det!
– Ja, inte är det väl bönorna ...
Antea rusade vidare, vinande som en vind, ylande som
en krigsvind.
– Vad ska man göra?
Båda Sackéusas kom ut på sin trappa. De stod sida vid
sida, som en gubbe och en gumma i ett väderlekshus.
De ställde sig att lyssna på bruset på avstånd. Men så
steg de ned och kom närmare. De var också med och
talade om kriget en stund. Sedan föll de båda på knä
och bad, så alla såg det.
En gång hade det varit unionsupplösning. Statarna
hade den gången varit upphetsade. Baronen hade hållit
ett tal. Alla hade velat ut och slå tillbaka Norge med
härsmakt. Den gången hade bara Lappsa vågat opponera
sig. Nu drogs unionsupplösningen in i den allmänna
villervallan.

– Det går likadant nu, ska ni få se, sade Nilsson.
– Det är inte Norge nu!
– Den här gången är det andra ...
– Den här gången är det väl värre, sade flera på en
gång.
Några av statarna gick ut att kunskapa i olika rikt­
ningar. De som var kvar hemma samlade sig utanför
statarlängarna och diskuterade.
– Nu är Viktor ute på haven! sade mor Nilsson
plötsligt.
– Ja, nu är han där, kom det som en upptäckt. Det
hade man inte tänkt på förut.
– Han kanske redan är skjuten då? Skeppet han är
på kan vara skjutet i sank redan!
– Båtarna stryker med först av allt, var det någon
som erkände.
– Det ska vi väl inte hoppas, sade mor Nilsson igen.
– Det ska vi väl inte tro, sade flera.
Mor Nilsson var dock envis.
– Han är i alla fall värst utsatt nu, sade hon och
framhävde det starkt.
De talade länge om honom. Nu växte Viktor till en
hjälte för dem. Nu gick allas tankar till Viktor, som be­
fann sig ute på haven.
Man visste så litet om krig.
– Vilka måste ut, om det blir allvar?
Kvinnorna jämrade sig, slog upp förklädena för sina
ansikten och vred sig oroligt om mot hemmen. De tittade
efter om dörrarna var ordentligt stängda. De tycktes vänta
att någon redan skulle vara där.

– Det blir allihop ... Våra barn mister sina fäder.
Sen kommer de till oss ...
– Det blir bara de, som är unga än.
– Men det blir mobilisering.
– Det vet ingen ...
– Det kan gå så långt att vi blir nerskjutna allihop
– som för en slåttermaskin.
– Det har man väl hört hur de gör med kvinnorna ...
Det var kvinnorna som mest fruktade det sista. De var
uppskrämda av sådant de hört berättas om soldater. De
tänkte bara på att värna sina bröst, skydda sin blygd.
Bernhard höll sig undan, försiktigt, hela denna kväll.
När arbetet för dagen var slut, hade han försvunnit. Eskil
sökte honom lite varstans utan att finna honom.
– Bernhard får rycka ut i första hand.
– Inte du?
– Jag vart frikallad, därför att jag var slug, sade
Eskil. Men när han sagt det, var det nästan som man
hatade honom för det. Eskil insåg det. Han försökte ta
tillbaka.
– Gäller det riktigt, vet man inte hur det kommer att
gå, förstås ... medgav han och visade sina knutiga armar.
Slasen blev ytterligt uppskrämd. Stackars Slasen tålde
icke denna påfrestning. Han greps av krigspsykosen och
blev vild.
– Kom hit med ryssen bara!
– Är det inte tysken då?
– Det är ryssen, ryssen!
– Det är nog tysken i alla fall ... Det lär stå i tid­
ningen ... Det är tryckt.

– Finge jag tag i honom! skrek Slasen, utom sig av
förskräckelsen, eggande upp sig själv under hypnosen till
oigenkännlighet.
Så gick kvällen. Männen, som varit ute och kunskapat,
kom strax efteråt hem. Det var som om de velat sluta
sig till hemmen och varandra, då mörkret nalkades. De
darrade av urgammal rädsla för hjordens överfall. De
tydde sig till statarlängarna som till barrikader.
– Vi befäster ruinen, viskade barnen till varandra.
– Nu håller ni er hemma, ungar!
– Om vi befäster ruinen ... Om vi tar bågarna ...
– In! kommenderade mödrarna. De hade hela sitt liv
övat sig i att befalla. Deras ton var skarp.
Men hela kvällen sjöng det för barnens öron av be­
synnerliga frågor. Var det krig? Vad var krig? I
luften över deras huvuden ven det av de nydragna, blanka
telefontrådarnas fräscha svirrningar.
Statarna mobiliserade likväl efter några dagar. De fick
dra sig inåt slätten, till en ur försvarssynpunkt menings­
lös plats. De for bort i ett stort, tämligen nöjt gäng. De
var oroligt, litet ovisst, litet ängsligt glada över att få
lämna gården, arbetet, de invanda mödorna och en del
av den ännu obärgade skörden – och ändå bli beundrade
för det. Kriget togs inte längre som en överhängande fara.
Götlund, Slasen, Alfred och Sackéus fick stanna hemma.
De var redan för gamla för någon form av militär tjänst.
Men Nilsson, Olmgren och kusken fick rycka ut. En del
av torparna fick överlämna göromålen åt kvinnorna och
barnen. Bister slapp, Eskil slapp också. De uttagna tor­
parna kom ned till gården tidigt om morgonen, redan
före fem. De ställde upp utanför stallet som de brukade

göra om morgnarna, när oxarna var påselade och arbetet
skulle fördelas. Det blev en brokig, famlande, oveten, i
fredliga näringar kantigt sammansvetsad trupp. Baronen
höll ett kort, eldande tal för dem. Rissler syntes där
också, och han skilde sig numera inte mycket från de
andra. Den egendomliga flocken försökte marschera i takt
upp genom allén. Baronen följde den ett stycke på väg,
på sidan om ledet, som en första befälhavare. Barnen
fick icke se den sista Spaxen kommendera en styrka,
det de önskat sig så många gånger. De sov över den
tidiga timmen ... För övrigt kom avmarschen närmast
att likna en skandal. Statarna var vana att trampa i takt
till mullen bakom oxarnas bakdelar. Jord! Jord! –
hördes takten av deras tunga fötter. Deras marsch kom
av sig. Olmgren hade glömt en sak och måste lufsa till­
baka. De övriga satte sig i dikeskanten och väntade.
Baronen vände fort nog. Kvinnornas gråt pågick länge
av sorg och av vana. De fullkomligt frossade i känslor
nu, inför det högtidliga i den tidiga timmen. Solen sken
vemodigt över dessa deras lekar som krigsänkor, men det
var ovisst hurdan dagen skulle komma att bli. Männen
hade plötsligt fått ett förut okänt värde för dem. Anteas
propaganda hade icke mäktat förta deras röster en ton av
fullkomlig övergivenhet. Endast kuskens hustru hade visat
sig blott ett par sekunder och viftat, där hon stått för­
nämt tillbakalutad i ett av kuskbyggningens fönster.
Ute på lägerplatsen upplevde gårdsplutonen till en
början många nymodigheter. Här träffade de Lind.
Genom honom fick de höra nyheter om Bronténs strejk.
Strejken hade upphört i och med kriget. Men nu vägrade
Brontén sin krigstjänst. De talade länge om Brontén. De

hängde fortfarande kvar vid jorden. Soldater var de
minst av alltsammans.
Kusken togs ut till plutonchef andra dagen, och det
gav upphovet till en del civil, odisciplinär slentrian redan
från början. Statarna kallade honom fortfarande för
”Kusken”. Även när det var högre befäl närvarande,
kallade de honom så.
– Fråga kusken! sade de för det minsta.
– Kusken?
– Plutonchefen, rättade de sig och drog på mun­
giporna.
– Är du plutonchef? sade de åt kusken. Vad är
jag då?
– Menig.
– Inte så förbannat menig heller! Är vi inte från
samma gård kanske ...
Kusken rasade.
– Här härskar militära förhållanden nu.
– Får jag permission, så jag får tala ordentligt med
dig. Jag skall hem och räkna barnen.
– Givakt!
Karlarna stod slappa. Banden på armarna hängde som
barnlindor på dem.
– Kusken! hör hit ett slag! ropade de efter honom,
så fort han hunnit avlägsna sig ett stycke. Jag måste
hem ...
Ibland kom de allvarligt ihop sig. En gång artade det
sig till myteri, då man vägrade lyda order, och ville resa
hem, men myteriet avstyrdes. Statarna tänkte på sina
kvinnor, de grubblade på mat mera än på hjältedater,
och deras exercis tycktes bli sämre för var dag, som gick.

De började spela kort, även när de stod på poster. De
tappade slutstyckena till gevären i buskarna och fick
piporna fulla av jord. Dessutom var de dess värre redan i
förväg alltför bekanta med varandra. Under en ständig
spänning skulle de ha kunnat leva spänstigare, men under
halvspänningen ej, och så började de leva som civila, fast
det var krig. De inrättade sig så gott de kunde, slappnade
till ytterligare, gjorda efterskänkningar togs tillbaka, nöd­
löften slätades ut igen, och de blev statare och torpare
på nytt, fastän berövade sina djur och sina gårdar.
De fortsatte några veckor. De idealiserade på avståndet
alltmera sina kvinnor och blev trånsjuka av längtan efter
att få ligga i bädd med dem igen. Man närmade sig
oktober. Nätterna blev fladdrande och mörka.
Efter ännu en vecka drogs statarna tillbaka till sina
gårdar. Kriget hade hunnit bli tal om mjöl och socker,
om kaffe och fotogen – ett skafferikrig, där hustrurna
markerade anfallen och skötte försvaret. De bemötte
männen sturskt.
Telefonarbetarna hade åter börjat klättra i sina stolpar,
och barnen samlades för att lyssna. I de nydragna,
svirrande trådarna surrade buden om att kriget nu hållit
på i två månader. Ingen visste hur länge det skulle fort­
sätta än. Men krigspsykosen hade släppt dem som var
hemma. Telefonarbetarna byggde linjen färdig, och de
hängde i de frostiga och kalla stolparna ännu när det
började bli vinter och is.
Nere i Belgien, i Frankrike, i Tyskland låg de redan
uttröttade arméerna och kämpade i blindo. I Nilssons
kök hördes det kvalfullt tiggande grälet:
– Jag längtade efter dig ... Är det så underligt ...

– Var det bara på det sättet?
– Man vet vad man mister, inte vad man har.
– Varför är du så efterhängsen?
– Det var kanske beväringslivet ...
Nilsson stammade. Han gick halvt avklädd med
hängande hängslen. Han liknade en sjuk hanne av någon
nästan utdöd art av djur. De släckte lampan och lade
sig i den breda, av barnen sönderripade sängen.
– Varför ... Sade jag dig inte hur jag längtade ...
– Låt bli mig, jag vill sova.
Hustrun vände den tunnlika kroppen mot väggen, där
klockan tickade, likgiltigt och nattligt, fast det ännu var
tidig kväll. Den orolige stataren låg och såg ut i kökets
grå svårmod.
Han låg med spärrade, klarvakna ögon ännu då kvinnan
vid hans sida somnade. Han tänkte inte på kriget. Han
tänkte på något helt annat. Mor Nilsson hade icke någon
lust kvar.







LII.

Det regnade i hela det enformiga Sörmland. Ekarnas
kronor fylldes av höstligt, drivande regn. Upp mot det
backiga Södertörn drev statarnas gängliga flyttningsforor.
På åns vatten simmade gulnande löv. På sävens spänger
klängde sig de sista vattenspindlarna fast för att dö. För­
multnandets dofter uppsteg ur marken. I de risiga, av­
skalade träden sjöng den sorgset blåsande oktober.
Grinden stod öppen och flaggade dagar och nätter.
Allt låg öppet för väder och vind. Barnen hade sorg.
Upp mot statarlängarna gick de i krokar, nu, sedan de
slutat sätta ut båtar i ån, när den första tunna isskorpan
hunnit frysa fast sommarens flottor.
Redan om morgonen, då Ture kom från lagården,
kastade de sig över honom med bitande hån.
– De säger att Maud i Litseläng är på det viset –
hör du det, Ture?
Ture stannade. Barnen gick närmare honom. Där var
Vacktels, Götlunds, Slasens barn. Det var en stor flock
av barn, som inte hade något att göra ...
– Och de säger att det är du som är farn! skrek flera
samtidigt.
Ture stod och såg sig rådvill omkring. Sakta, sakta
hade såret i hans ansikte läkts. Det hade fått växa ihop
utan doktor. När hösten kom var det ett hål, under vilket

den röda nästippen stack fram likt en tomat, som inte
hunnit att mogna.
– Är det sant, Ture? frågade de omigen och tog på
sig allvarliga miner.
De tycktes begära av honom, att det skulle vara sant.
Vimmelkantig av skämtet hade Ture förblivit stående.
Den halvöppna, förslappade munnen darrade som om
någon kittlat honom på läpparna. Han dröjde ännu med
att svara.
– Man talar överallt om det ... Hur du slogs med
Viktor midsommarafton och vann ... Är det riktigt
säkert?
Ännu teg Ture. Ännu drev barnen den plågsamma
leken vidare. Vidare – vidare! – de drev den på blind
instinkt. De visste icke ens vart de ville.
– Du slogs med Viktor tills du fick henne. Blir vi
bjudna på ditt bröllop med Maud? Svara då ... När
tänker du gifta dig med henne!
Nu försökte Ture komma undan så omärkligt som
möjligt. Det såg ut som om leran bundit hans fötter.
Hans tankar stod stilla. Barnen skrek högre och högre:
– Ture ... svara oss då! Blir vi inte bjudna på ditt
bröllop med Maud!
Då förändrades någonting. Då tog Ture äntligen på
sig gycklarens kappa. Ännu slog han den ifrån sig. Ännu
försökte han värja sig för den. Men han var maktlös.
Tätare och tätare svepte barnen den kring hans skälvande
axlar.
– Ture, ropade de galna av glädje över sin lyckade
drift. Inte visste vi att du var far till Maud i Litselängs
barn! Inte visste vi! Inte ... inte ...

Plötsligt hade Ture blivit som förändrad. Han log mot
barnen omkring sig. Munnen öppnades sakta.
– Tala inte om det så högt, mumlade han rodnande
och lyfte fingret till varning. Om ni är tysta ... om ni
är snälla, blir ni bjudna, kanske ...
Tog han verkligen barnen på allvar? De vuxna skulle
icke ha trott det. Barnen trodde det genast. ”Var är
Mikael” – flög en irrande tanke genom hans huvud.
Han såg sig ett par sekunder sökande omkring. Så tycktes
han glömma Mikael. Han gav efter – gav efter för allt.
– Tala inte så högt bara ...
Han lovade vad de bad honom om, han var smickrad.
Han stod och vred sig runt av förlägenhet. Barnflocken
dansade i jubel kring hans plats.
– Han har erkänt, han har erkänt! Hörde ni att han
erkände det? Hörde ni det alla?
– Vi hörde det allihop ...
– Hörde ni att han påstod, att det var han, som vann
den där natten? Att det var han, som är far till Mauds
barn? Hörde ni det?
– Vi hörde det tydligt allihop!
Nu släppte en hake någonstans inne i Tures samman­
krupna huvud. Han tycktes tänka sig om ännu en gång.
Så trodde han själv på det man sade ...
– Tala om hur det gick till, Ture! Tala om det igen!
Bevekande bad han dem åter att tiga.
– För det behöver ni väl inte skrika så högt, barn ...
– Får vi inte tala om bröllopet? Får vi inte tala om
att du ska gifta dig med den vackraste flickan under
gården? Varför får vi inte tala om att du slog till Viktor,
när han var dum?

– Det får vi väl – klart att vi får göra det! Det är
ju inget att skämmas för ... Det är ju bara bra för dig,
förstår du!
– Jag gjorde så här ... Han lyfte redan handen. Jag
slog ... sade han stammande.
– Men, mer! Hur gjorde du!
Ropen trängde djupt in i statarlängorna, där kvinnorna,
öppnade sina dörrar. De lyssnade. Hela gården hörde
oväsendet på backen. Barnen var som vanvettiga av jubel.
Det fanns inte några gränser för dem.
– Vad hålls ni med Ture för, barn? Låt honom vara!
Rösterna från statarlängorna kallade. Huvuden stack
ut genom dess dörrar, dörrarnas gälar flimrade ...
– Låt mig vara, ungar! skrek Ture, som plötsligt
fattat eld.
Han var arg, stampade i marken, stirrade ilsket med
det deformerade ansiktet mot de anfallande och försökte
mota undan dem. Barnen hängde fast vid honom som
hundar vid ett villebråd.
– Låt den stackarn vara, han ska arbeta!
Kogubben öppnade lagårdsdörren och steg ut med ett
rep i handen.
– Vad står du där och nojsar för?
– De ropar på dig, du ska arbeta ...
Ture vred sig om.
– Jag bryr mig inte om er. Vad hindrar ni mig för?
Ge er i väg bara!
Fodermasken stod på avstånd och skrattade. Ture vack­
lade upp mot lagården. Han såg sig om och började
springa. Han var rädd.

Ett stycke på väg följde barnen honom, gastande och
skrikande, hetsande sitt byte, huggande efter det, ända
tills det var utom räckhåll för dem. Ture övertog repet.
Barnen vände förströdda tillbaka över backarna, seende
sig om efter nya lekar.
Ut på den höstliga betäckningsplatsen leddes en skygg,
darrande ungkviga.

*

Mikael svek sin vän under denna sommar, och när
hösten hade kommit, speglade åns vatten hans fullkomliga
ensamhet. Under dagarna på hösten flög Mikael själv
omkring som ett flarn. När tranorna i de köldgula
kvällarna började dra mot söder, förmådde han inte
längre behärska sin längtan. Han rusade ut, sprang mål­
löst på vägarna, och återvände inte förrän om natten.
Skogen, Lappsas skog, fyllde honom med förskräckelse.
Han började rymma bort från arbetet på torpet. Han
hatade Dundret. Han förlorade sig i drömmar uppe
vid det nedfallna Bisterstorp, den gamla statarsläktens
förödda slott i skogen. Men inte heller där förmådde han
dämpa sin oro. Under stjärnorna där uppe, då han satt
på de mossiga stenarna, tyckte han att hans bröst räm­
nade. Förtvivlan strömmade, brusade, skummade mellan
dess spillror.
När han om nätterna steg in i hemmet, kände han hur
rädd han var för att leva där. Tures ande steg ned från
dess väggar. Den slog emot honom från den skräpiga
vinden. Den kved nere i de uppslammade vägarna till
och från torpet. Från den frysande Dunderbäcken tyckte
han sig höra Tures strävt klagande gråt.

Under kvällarna, då Eskil kom hem från herrgården,
steg hans oro till fasa. Han kände hur han satt och hatade
brodern med det oresonliga, borrande hatet. Han hatade
honom, när han gick, när han åt, när han andades. Han
gav akt på alla hans rörelser, för att hata honom ytter­
ligare för dem.
Eskil berättade om kvällarna nyheter från gården, om
statarna, om de andra dagsverkarna, om hjonen.
– Alfred går där och stöter. Han börjar bli skröplig,
han rår ingenting.
Eskil gav sin berättelse relief genom att visa sina egna,
knutiga armar.
– Ture har blivit alldeles kollrig nu. I dag skrattade
vi åt honom, så vi kunde spricka.
– Stackars pojke, sade modern.
Bister satt och lyssnade förstrött. Han tänkte numera
bara på torpet. Eskil visade de snusbruna tänderna och
log med hela sitt förnöjda ansikte. Och han berättade om
några av Tures maktlösa strider mot barnen på gården.
– Han lär ha fått för sig att han är far till ett barn,
som ska komma till i Litseläng så småningom – Risslers.
De har inbillat honom det bara ... Han tycks ha börjat
tro det och går själv och talar om det.
Modern hyssjade åt honom från spisen. Mikael var
inne ... Samtalet stannade av.
– Viktor gav honom knäppen till sist, sade Eskil
lugnt.
Mikael satt och pinades, tills han blev stel av avsky.
Han kom sig inte ens längre för att försvara Ture. Det
var för sent att försvara honom nu. Allt försvar var för

sent för honom. Allt man gjorde för honom var numera
gagnlöst, utan mening.
Modern dukade fram maten. Om kvällarna satt Bister
vid spisen och slöjdade. Han lappade selar. Han täljde
härvpinnar och skaft av fintrådigt askträ till verktyg som
behövde repareras. Han rustade upp efter den sommar,
som gått.
En kväll talade Eskil om kriget.
– Nu är det krig, sade han. Nu har tysken och franso­
sen kommit ihop och slagits.
Man visste inte mycket om det. Eskil berättade vad han
hörde. En dag kom meddelandet att statarna mobiliserat.
Bister var för gammal. Eskil var kronvrak. En kväll
sade han:
– Nu säger de att kriget brett ut sig. Nu ska Amerika
med. Det är världskrig. Han berättade efter hörsägner
av andra, som heller inte visste något bestämt.
– Gud give det är slut snart!
Till Dundret kom det alltsammans bara som ett eko.
Till de små, blommande torpen kom det som sönderslitna
toner i oktoberblåstens stora kör.
Det var allt vad Bister hade att säga. Han böjde åter
huvudet med dess stora skägg över sina verktyg och red­
skap. Världens affärer var avlägsna för hans del.
Dagarna gick mot hösten. Jorden var färdig att vändas
igen. Sädesstubben på Dundrets åkerlappar svartnade av
vätan. Skogen kring torpet stod höstligt duven och våt.
Han började att plöja.
Bister bryr sig inte om strejker och krig, han plöjer.
Nu är skörden av marken, nu vänder han redan jorden
för nästa vår. Hela dagarna går han i sina leriga kläder

och plöjer. Han syns knappt för jord. Man tycker han är
tusen år, där han går. Han ser det växa om sommaren
och falna om hösten, och han insuper värmen av solen
och regnet ur luften, fukten ur jorden. Han förenar sol
och jord. Han är den eviga kontakten.
Ibland vid vändningarna mot diket går Bister fram till
hästen. Den röda hästen står med rytmen ännu kvar i
kroppen, den vaggar litet. Han känner efter under lokan,
om hästen har blivit svettig, om den har dragit för hårt.
Han tänker alltid på den. Han fordrar mycket av den.
Han begär allt och ger allt. Den röda hästen är mer än
en dragare för honom.
Då han snuddar vid hästländen, medan han hastigt går
förbi och vänder tillbaka till plogen, ser det inte mycket
ut för världen. Det skulle knappast uppfattas som en
smekning av dem, som icke sett det förr. Men det är
mycket! När hästen har blivit våt av svett, så är detta
viktigare för honom, än om hans egen kropp har blivit
svettig. Bisters kropp är våt av svett alla dagar ... Då
leker han endast med tömmen. Då blir piskan med den
linoljade snärten en blomma i hans hand. Vid slutet av
fåran vilar de båda, nära varandra, som kamrater.
Bister plöjer, men Mikael driver oron ut. En dag
hjälper han modern att mangla. Han drar det väldiga
stenlasset fram och tillbaka i en monoton rytm. Ett slag
får han lust att åka på mangeln ... Då minns han Ture.
Han börjar åter att dra hårt. Men han minns Ture i alla
fall. Ture i Dundret – nu säger man Mikael i Dundret.
Han blir rädd. Varför vet han inte. Mikael blir rädd för
landet ... För statarnas land, där drömmarna inte får
leva.

En dag går han och dikar. Dikets bottenränna är full
av vatten och slam. Det bubblar och suger kring hans
fötter, när han står och vilar sig mot spaden en minut.
Han tar upp ett stycke av leran och kramar den i sin
hand. Det är jord –. Dikesleran är som gödsel på jorden,
har Bister sagt. Och när han säger det, låter det som om
han sade, att den också var livet och anden i människorna.
Mikael kramar lerklumpen, tills vattnet rinner från den.
Då undersöker han leran närmare. Den är elastisk ­
nästan som kautschuk. Den är seg och biter sig fast i
handens linjer. Hans händer är tecknade i denna lera.
När han försöker lossa foten ur dikesbottnen, suger leran
fast den. Han måste rycka loss foten, fort! Annars bubb­
lar det bara och suger kring den i bottnen.
Om kvällen ligger han och ser tvärsöver golvet och
kan inte sova. Vid ljuset från fönstret, knappast något
ljus alls, vänjer han sina ögon, så att han kan se en del
av föremålen inne. Han ser möblerna, människorna. Han
kan se ända till tavlan med kungafamiljen och de små
prinsessorna borta på väggen. Han kan se tavlan med
fågeln, som bär ”Frid över vårt hus” i näbben, liksom
den med de bägge änglarna. Bredvid står vasen med
pappersrosorna. Det är damm på dem, det ser han inte,
men han vet det. Det är damm, som är omöjligt att av­
lägsna, därför att det är för gammalt. Han kan alla dessa
ting alltför väl. En sekund tänker han på Maud. Då
känner han sin ungdoms hela övergivenhet.
Maud är borta för honom, endast statarna är kvar. I
soffan snarkar Eskil högt, liksom man sågade genom ett
tjockt träd, som icke är genomsågat förrän till morgonen.
Eskil går för var dag i herrgården, han trivs med det,

men han blir trött, då det blir kväll. Han arbetar hårdare
än Mikael, det är vad han så ofta framhåller. Efter
honom är det Mikaels tur att överta dagarna där nere ...
Eskil har redan sällskap med en flicka från ett torp, och
det viskas om att de skall gifta sig så småningom. Det
kan bli redan denna höst. Borta i sängen med kruskarmen
sover fadern med sitt stora skägg som ett moln vilande
på täcket.
Och åter och åter går Mikael i vaknatten igenom statar­
nas tåg under dessa år, med drömmarna, planerna, miss­
lyckandena, uppgivelsen, grånaden och dess glesa, ut­
strödda fläckar av skimrande färg. Statarboken – ett
norrsken – farmodern ... Allt glider förbi i med­
vetandet.
Plötsligt blir han ivrig, han sätter sig upp i sängen.
Kring honom står rummets lummiga mörker. Men likt
ett tåg av lysande facklor drar visionen förbi i detta
höstliga, svarta, av ljuden från de sovande fyllda rum.
Hans hjärta bultar hårdare under skjortan. Hans seniga
pojkkropp lyser vit i hörnet av hemmets stora, fyrkantiga
kammare. Han ser allt. Nu är hans tankar åter lika klara.
Så skall han uttrycka det, så skall han tömma det allt­
sammans i en ofantlig bägare – statarnas nöd, statarnas
kvalda längtan, statarnas dåliga luft, deras slappa revolt
och hela deras fega, underdåniga uppgivenhet. Han ser
baronen och friherrinnan komma emot sig över gårds­
planen, där den stora sanktbernhardshunden sover i solen.
Borta på upphöjningen står Brontén, åt vilken kamraterna
skrattar, gnäggande som en flock hungriga hästar. Han
ser statarbarnens lek med båtar i den evigt rinnande ån.
Ingen skall helt förstå honom ... Men skall de ana?

Och till slut ser han detta – statarna som vandrar till
havet. I tusenden står de vid det åsktunga, vida, brusande
havet. De bär piskorna i sina händer. Med dem vill de
slå havet. Nu börjar de – nu höjer de armarna. Nu
piskar de vågorna. De står med jord kvar på sina stövlar
och slår, i slag efter slag. Oxarnas råmanden stiger från
bakgrunden, där djuren reser sig som om de legat och
sovit. Djuren stirrar i skräck ut mot det askfärgade, öds­
liga havet. Statarna står kvar, de slår och slår, slår och
slår ... Så blir piskorna slagor i händerna på dem. Nu
ser Mikael det tydligt. De tröskar säden, de svänger ännu
slagorna som på baron Didriks tid, de tröskar Spaxarnas
gula säd, som de gjort fordom ...
Han sitter i sängen, stirrande framför sig. Innanför
den styva, hemvävda skjortan lyser hans pojkkropp blekt
vit. Där ser han det nervöst spända, men ändå starka
bröstet, och han ser revbenens grenliknande bågar, som
påminner om en bur. Runtomkring honom står rummets
träd av lummigt, böljande mörker.
Då hör han hjärtat klappa – först en aning fortare
– så ökande takten – oupphörligt ökande den – hår­
dare, hårdare, hårdare! Och då vet han icke hur fort
denna natt skall försvinna.

*

Soluppgången, som varit röd som en vägg av blod,
upplöstes även denna dag i stritt regn. Mikael gjorde sig
i ordning tidigt om morgonen. Han överraskades likväl
av regnet. Hans säkerhet var nära att vackla på nytt.

I hemmet var allt i uppståndelse. Fadern kom gående
hem från åkern. Modern jämrade sig högt:
– Strejk och krig. Barnen som flyr ...
– Ja, strejk och krig och barnen som flyr.
Han repeterade orden likgiltigt. De rörde honom inte.
Han tycktes okänslig för den, av vilken de uttalades.
Fadern sade stilla:
– Lämnar du oss nu, när vi fick torpet?
Han hade svårt att svara på detta. Han hatar även
torpet. Med femtonåringens visdom skulle han ha velat
uttrycka sin längtan, sin tro. Men han hittar inga ord.
Meningen finns där i varje steg han tar, i varje rörelse
han gör, när han flyr.
– Du flyr från oss. Har vi inte gjort för dig vad vi
kunnat?
Då hade han velat tala om den nöd, som är mätt, som
går i varma kläder och som sover i en säng om natten,
men som därför kan vara ett skrämmande spöke. Det är
dessa ting som hindrar honom. Han blev stående rådvill
med oron i sitt hjärta.
– Jo ... stammade han endast.
Mikael flyr denna dag, tidigt om morgonen. Det regnar
och ute på vägarna glider statarnas foror fram som en
grå våg. Dikenas band av blommor ligger falnade och
döda. Nere vid gården står Ture mitt i flocken av barn.
Han hör ord av hån. Barnen ledsnar och springer lar­
mande ned mot den höstliga ån – de gamla, gamla lek­
platserna.
Ture blir ensam kvar. Han står med hängande armar,
grubblande huvud, sammansjunken kropp. Till slut upp­

täcker han Mikael och vill komma emot honom. Han
ropar ... Han höjer armarna som vingar, tills de faller
igen och blir hängande.
Mikael ökar stegen. Han nästan springer. Statarlängor­
nas tak svackar djupare i vätan. Över fälten driver regnet
i sällsamma, ockrafärgade kvadrater. Långt borta på ett
gärde ser han en grupp av statarna, de gamla statarna –
statarna som aldrig hinner till havet.








