
  
    
      
        
      
      
        
      
      
        
      
    
  

















KVINNAN OCH NÅDEN









HAGAR OLSSON


KVINNAN OCH NÅDEN












STOCKHOLM
ALBERT BONNIERS FÖRLAG























HELSINGFORS 1919
SIMELII ARVINGARS BOKTRYCKERI














En man vid namn Elkana bodde högt
uppe på sluttningen av Svarta bergen,
så högt, att all växtlighet upphörde invid
hans hydda och de kala öde bergen vid­
togo för att likasom av jorden bundna jät­
tar i vanmäktigt trots höja sina svarta,
stelnade nävar mot rymden och stjärnorna.
Elkana bodde där ensam med sin unga
kvinna, vilken Herren hade gjort ofruktsam.
Han var den slagna människan, ty han
hade dagtingat med Guden; liksom ett
träd, vilket icke når till vatten, var han,
ett träd, som känner sitt löv vissna.
När han var ung kallades han av folket
vilde Elkana eller Elkana med det brin­
nande hjärtat, och ännu, fastän han var

den svagaste människan, han, som förne­
kade när hanen gol för tredje gången, ännu
var hans hjärta så stort att han skrämde
folket i dalen. I sina hyddor lärde det de
späda barnen att frukta Elkana med det
stora såriga hjärtat; folket sade, att han
visserligen begått någon fasansfull hemlig
synd då han hade ett sådant underligt
trollrört hjärta. Stackars Elkana, han äls­
kade så innerligt alla barnen med de rena
ögonen.
Men högre än allting på jorden älskade
han sin egen ljuvliga kvinna, ty hennes
ögon voro liksom halvöppna blomkalkar,
vilka långsamt böjas av sin inre vällukts
tyngd, och hennes ljusa små fingrar voro
likasom lekande stjärnor — — Men henne
hade Herren gjort ofruktsam. Detta var
källan till hennes obotliga sorg, ty hon
åstundade av Herren ett tecken till välsig­
nelse, hon åstundade detta med hela sin
själ för hans skull som hon älskade. Han
hade icke öppnat sitt hjärta för henne —

det stod icke i hans makt, enär han ännu
icke öppnat det inför Herren — men med
en kvinnas älskande hjärta visste hon dock,
att han varit ämnad till en folkets hjälte
och en Herrens profet, men att han nu var
en slagen man, trött intill döds, och för­
bannad av Herren. Denne man begav sig
år efter år vid de stora högtiderna ensam
till den långt bort belägna Tempeldalen för
att där i huvudhelgedomen tillbedja och
offra eldsoffer åt Herren. Icke bad han
att förbannelsen skulle vika ifrån hans
eget huvud, men att den skulle borttagas
från hans unga kvinnas sköte, därom bad
han utan att förtröttas. — Men för varje
år vart det honom allt svårare och bittrare
att sålunda gå åstad till Herren och bön­
falla, på det att han måtte lösa kvinnans
sköte ur ofruktsamhetens bann.

Då nu Elkana åter en dag beredde sig
att gå upp till Herrens tempel för att offra
och tillbedja, såg hans kvinna att det icke

var gott att denna gång låta honom gå den
vägen allena, hon såg det dödsskjutna ville­
brådets blick i hans heta ögon och hon
såg att han nu var så kringstängd av Gu­
den, att om icke ett stort Herrens under
skedde skulle han falla död till marken
där han stod. Och kvinnan åtföljde sin
man till Herrens tempel.
Då de trädde fram för att tillbedja vart
Elkana i samma stund slagen med stum­
het inför Herren. Kvinnan betogs av stor
förfäran då hon såg detta att Herren, den
väldige, hade slagit hennes man med stum­
het då han ville upplåta sin mun till att
tala inför honom. Och hon förstod att så
skedde, emedan han gick fram till Herren
utan att sönderbryta sitt hjärtas insegel —
och hon förstod att så alltid hade skett
och att det för den skull blivit honom för
vart år allt tyngre och bittrare att gå till
Herren. Och i sin djupa bedrövelse föll
kvinnan på sina knän och utgöt sin själ
för Herren. Allt hennes blod ropade mot

honom, urtidens Gud, alla de dunkla form­
lösa djupen stego ur hennes ofruktsamma
sköte till ett skri mot honom, ur vars hän­
der månvarvens frukter födas och vid vars
beröring de stelnade bergen skälva och
öppna sina skatter, mot honom, vilken
framalstrar liv intill tusenden likasom san­
den på havets strand.
Herre, så talade kvinnan, har du väl helt
förgätit din tjänarinna och tagit din hand
ifrån henne. Vill du icke se till din tjäna­
rinnas lidanden och låta ditt ansikte lysa
över henne, ditt ljuvliga ansikte, Herre!
Se, din tjänarinna är fattigare än den
fattigaste barnaföderska, ty det enda denna
äger, den späda nyfödda, kan hon dock
höja på svaga armar upp emot dig till ett
tecken på sin själs hänryckelse och out­
sägliga längtan in emot dig, o Gud. Men
intet, intet har din tjänarinna att giva för­
utom sina sinade bröst och sitt förtorkade
sköte, ur vilket intet kvidande uppstiger
till ditt öra, ditt ljuvliga öra, Herre. Uslare

är din tjänarinna än en svältande djurhona
i vilda skogen, vilken framföder nya liv
till dina väldiga riken. Se, intet har din
tjänarinna varmed hon kunde välsigna dig,
o Gud, när du förbannar henne och hen­
nes hus.
Till dig, Herre, du som löser vildåsnans
buk för dess livsfrukt, vänder jag mig i
min svåra nöd. Du har förbannat mitt
hus och med stumhet inför dig har du
slagit honom som min själ älskar, och alla
dessa prövningar tager jag som en nåd av
dina ljuvliga händer. Ty helig är du.
Se, den jag älskar förtvinar av lidanden,
hans själ förtorkar liksom ett träd vilket
icke får grönska i dina gårdar, Herre, och
din tjänarinna möter den uppgående dagen
med en hårt prövad människas tårar och
går till vila om kvällen med en bedrövad
själ — se, allt detta är av rättfärdighet.
Ty helig är du, Herre.
Men se, varför låter du din tjänarinna
intet äga, som vore heligt och dyrbart även

inför dig, intet så rent och ovidrört att det
icke behövde skylas inför ditt ansikte,
Herre, varför låter du din tjänarinna ingen­
ting äga, som hon kunde sträcka upp emot
dig då du slår henne och säga: Se, detta
är det enda jag äger inför dig, Herre, se,
detta är mina lidandens och plågors enda
kostbara frukt, själ av min själ och blod
av mitt blod — tag det, Herre! Ty så
älskar jag dig, o Gud, då du slår mig.

När hon talat dessa ord blev där stilla i
hennes hjärta. Och i samma stund kände
hon liksom en svidande eld i sitt bröst
och Herrens härlighet uppfyllde rummet.
Den stumme mannen reste sig från mar­
ken och såg kvinnans ansikte lysa likasom
en stjärna, ensam, irrande, i evighetens
rum.
Tigande vandrade de hand i hand den
långa vägen från Gudens hus till deras
ensliga hydda. Natten föll på och de stodo
ännu länge därute på de ödsliga bergen,

där öknens stillhet rådde och där de stora
stjärnorna gingo fram så underligt nära
intill människans huvud.
I bergens stelnade massor tyckte de sig
se avtryck av Gudens skaparheta händer,
vilka en gång i urtidens gryning format dem
själva ur markens lera — och de kände
Gudens lidelse i sitt eget blod. Elkanas
hjärta var lika brinnande som då han i
sin ungdoms blomning giljade till kvinnan
och hennes bröst flämtade av längtan att
få hängiva sig. Med en obeskrivlig för­
nimmelse av hjärtats eviga uppståndelse
trädde de in under sin hyddas låga tak.
Och i den natten såg Herren Gud en
genomskinligt klar och späd och vidögd
liten stjärna födas långt borta i en avläg­
sen del av sina väldiga riken. Herren Gud
såg på den med sitt lysande öga och han
fann behag i den stjärnan.











I denna djupa urtidsnatt, då de eviga
bergen drömde sin formlösa tusenåriga
dröm under himlarna och Herren Gud va­
kade i sina gårdar,lågo dessa tvenne män­
niskor i enfald och andakt hos varandra;
och det var som om deras kroppar varit
ett och samma käril, där blodet dånande
hävde sig upp mot himlakropparna på fäs­
tet. Då förnummo de att Herrens finger
vidrörde kvinnans sköte. Och mannen
upplät sin mun till att prisa Guden med
de skinande händerna, med psaltare och
cymbaler lovsjöng hans själ Herrens namn.
Ty han var en förlossad och kring hans
panna var nådens krans virad.
Men när morgonen ljusnade över höj­

derna var mannen död. Över hans ansikte
lyste den bristande klarhet som bor i män­
niskan, när kopparportarna öppna sig.











När Elkanas kvinna med sina heta hän­
der renat och smyckat liket för den mått­
lösa vilan och iklätt detsamma gravens
sida dräkt, överantvardade hon det i främ­
lingars bleka händer till att jordas i vigd
jord. Hon böjde tungt sitt huvud mot
marken och gick åstad upp till sina kala
berg, där den sällsamma, smärtsamt glö­
dande örtagården blomstrade i enslig prakt.
Såsom ett dön av mycket vatten kring­
värvde ödsligheten hennes hjärta, vilket
skälvde till liksom inför en fläkt av örn­
vingar. Blodrött lyste på hennes blek­
nande panna öknens vedertecken.
Herre, så talade Elkanas kvinna, även i
öknen grönskar nu din tjänarinnas stav,

ty i hennes kved har du öppnat ljuvhe­
ters brunn och hennes bräckliga kropps­
hydda är bliven ett avlelsens helga kar;
allt hennes blod hastar nu mot den kost­
bara smärtan.
Men vid hon ännu talade upprann i hen­
nes hjärta dess bittraste och ödsligaste
källors gråt, vilken slog hennes lemmar
med vanmakt utan att förmå brista fram
i vederkvickande strömmar. Hon var re­
dan helt nära örtagården, en väldig stel ro
föll över henne och hon avtecknade sig
mot vidderna såsom en järnpelare, vars
innandömen skälva av flytande eld. När
så hennes fot beträdde marken i ensam­
hetens gård slogo portar dånande igen om
henne och avskildhetens igel bet sig fast i
hennes blods ådror.
På marken växte några örter, heta och
ödsliga liksom på eldbergens sluttningar
den svårmodiga ginestran och där drog
fram en bitter förgängelsens fläkt lik mar­
tyrblodets brand i människan. Luften var

tunn och skärande och ögats blick drunk­
nade i de stora linjernas måttlöshet. På
kvinnans läppar stelnade talets ljusa flöde
och de fromma orden till Herren, vilka
nyss uppstigit ur hennes hjärta, föllo till
marken som döende fåglar. Hennes åkal­
lan vart vidunderlig i den stora ensam­
heten, den tunna röstens ljud brast mot
bergen av bly i denna öknarnas lustgård
och hon själv irrade under dess koppar­
himmel som ett fantom med ett främmande
hjärta i bröstet. Ty en hemsk ödslighet
lägrade sig kring det hjärta som en gång
var hennes.
Hon hade vågat att bjuda Herren till
vederkvickelse sina smärtors dyra gåva,
och för denna sin praktfulla djärvhets skull
vart hon strax efter sin bebådelse utdriven i
öknen till att renas i avskildhet och upp­
given ängslan.











Elkanas kvinna, som skulle bliva mo­
der i öknen, ropade där förgäves sitt eget
hjärtas namn; ty inom henne voro alla ve­
derkvickelsens och nådens dörrar lyckta.
Såsom en bottenlös ångestens brunn stodo
runt omkring henne dessa spöklika klippor,
beträdda endast av himlarnas flyktande
moln, och bortom bergen vidgade sig havet
liksom en blank port till skräckens rike.
Lik höstmörka öde vatten utbredde sig
rymden inför hennes blick, och förgäves
sökte hon en ingång till ett hugsvalelsens
rum. Ej heller kunde hon utplåna veder­
tecknet på sin panna.
Med ett enda flämtande ljus i sin hand
stod den befruktade kvinnan därute på det

förgängligas yttersta stormpiskade strand
och hon sökte med ivriga händer skydda
den vigda lågans bräckliga liv för de isande
vindfläktarna. Men när hon såg att även
detta var fåfängt, kastade hon sitt enda
ljus ifrån sig ut i det okända och höjde
sina maktlösa händer för att i yttersta nöd
anropa Herren, himlarnas Gud. Hennes
anrop utplånades av tomhetens rum lik­
som hade det varit ett otida fött barns
halvkvävda gråt, lik en svart blomkalk
stelnade hennes blick och såsom den ut­
stötte ser, så såg hon sitt eget och sina
systrars och bröders gemensamma blida
hjärta med vild kraft utslungat i alltets
virvel, såg det skälva till inför rymdernas
dån, såg det hjälplöst famla likt ett blint
barn i de skumma valven, såg det ängslas
och anropa och gråta förgäves, såg det
vackla och stelna och dö. Det sjuka ekot
av mänsklig förgängelses klagan blandade
sig som ett meningslöst missljud i den
vilda praktfulla uppgångssången ur rym­

dernas kopparhorn, vilket icke bävar, ehuru
världarna hasta till sin undergång och vil­
ket icke vet av någon misskund, ehuru
människans sköra, ofullgångna huvud kros­
sas under planeternas vagnar.
Mot denna bakgrund såg hon släktets
osällhet och hets och svårdom avteckna
sig som ett järtecken, vars hemska besvär­
jande skugga låg tung som bly över de
arma hyddorna i dalen och med sin mörka
mantel täppte deras rutors ljusa flöden.
Hon såg dessa människor bygga sina torf­
tiga hyddor, vilka icke ha frid, såg dem
bruka och i sinom tid avbärga sin fattiga
åkermark och såg dem i plåga och bedrö­
velse föda sina lidande barn till världen
för att sålunda uppbygga en mur, skörare
än glas, mellan sig och förgängelsen. Och
hon såg dem i förslöat saktmod påtaga sig
all levandets skuld och vedermöda, såg
dem klänga sig fast vid livets armod och
lystet tillgripa dess nötta livklädnad för att
därmed skyla sig inför rymdens vettlösa öga.

När denna syn, som uppstigit ur varats
djup, vikit ifrån henne, förstod hon för
första gången i sitt liv den förstummade
Elkana, förstod varför han förnekat och
vem han förnekat. Ehuru ett barns späda
liv grodde i hennes sköte, kände hon i sitt
blod samma tungsinta ve, som alltsedan
urtidens klagande nätter talat ur de stumma
djurens läten. Elkanas kvinna, som ännu
skalv i sitt innersta av bebådelsens under,
kände stjärnerymden iskall flyta genom
sina ådror, där en sällsam brand tändes i
förgängelsen, ett glödande svårmod, som
var rymd och blod.











Men viljan till att ensam och isolerad i
de stora djupen uppbära Guden, detta den
svaga människans strålande hjältemod, kas­
tade hon icke ifrån sig. Med darrande
fingrar spände hon alltjämt sin längtans
skinande båge, drömmande om att en gång
finna den maktens pil, varmed hon kunde
sända sitt budskap upp till honom, som
var ensammare än någon annan och som
kallades Gud. Ehuru hon låg på avgrun­
dens botten, där endast schakalernas tjut
höres och där den utstöttes hjärta bedräg­
ligt vilar på ett hav av fasa, vittnade hon
dock med trons visshet om Gud. Med sitt
hjärtas brinnande stift ritade hon ett he­
ligt pentagram i hälleberget, till ett tecken

att Gud står bakom förlåten. Och hon tog
Gud på sina uppgivna späda skuldror för
att ensam bära honom genom öknar.











På svårmodets sten satt hon och strödde
aska på sitt huvud.
Hennes hjärta var icke längre en hug­
svalelsens brunn i hennes bröst, det var
likt en het och dyster kalk, i vilken hon
droppe för droppe ingöt allt befryndat
blods ångest och skuld och nöd. Kring
henne lägrade sig kämpande främlingars
stora ensamhet och hon genomvandrade
okända vittnens öknar. Hon kände ett
tungsint blod genomflyta sina ådror, de
otida föddes blod, vilket likt Abels ur stof­
tet ropar till Herren och vilket kommer
över deras huvuden, vilka säga: Skall jag
taga vara på min broder.
Ett sådant blod hastar till de bittraste

källorna och ett sådant hjärta är likt ök­
nens blomster, vilket slår ut en natt, en
enda, i praktfull glöd, skådad endast av
öknens blinda öga, och vilket sedan icke
mera är.
Branden i deras bröst, vilka varit vitt­
nen och vederdöpare på jorden, skrämde
henne icke längre,längre. Deras utsvultna hun­
ger efter renhet förtärde henne och hon
var uppfylld av deras andes trängtan till
de mått, varmed Herren mäter och de vik­
ter, med vilka han uppväger.
Men intet kunde utplåna den dunkla
skuldkänslan i den otida föddes blod, ån­
gesten hos den aldrig fullgångne, som allt­
jämt går och bär på det formlösa arvet i
sitt hjärta, utan att kunna vinna förloss­
ning. För detta arvs skull bar hon svag­
hetens smälek inför sig själv och männi­
skorna, men maktens tecken inför Gud.
När hon tänkte på att hon var havande
och på det löfte hon givit Herren, blev
hennes ångest mycket stor.

Herre, talade hon, snart skall min kjor­
tel spänna kring min fullgångna buk och
jag skall föda en son, vilken jag i min
blindhet helgat åt dig såsom varande ren
även inför ditt ansikte. Men mitt kved är
icke det renhetens kar, varur man öser
vederkvickelse för dig, o Herre, och varur
man upphämtar smycken för ditt blixt­
rande änne, där det likt en starkhetens
klippa häver sig över jorden.
Se, många bittra källor upprinna i mig
och under nattens ensamhet ropar ånges­
ten ur min mun. Likt ett barn talade jag
till dig, Herre, då jag levde i min hydda,
fjärran från öknens stigar.
En dunkel glöd bor i mig, en skinande
förbidan och en skräckens arvedel, given
till lösen för häxbålens skuldlösa blod. En
brand förtär mig, Herre, ensamhetens nöd
ger mig ingen hugsvalelse. Höjd och av­
grund hetsa varandra i mitt bröst, de tala till
dig med eldtungor och liksom med änglars
ljungande maktsvärd sarga de mitt hjärta.

Denna min glöd är icke ren inför ditt
anlete, vars sken bländar serafernas ljus­
blick, den är ingen mjölk för helgon, vilka
skola smycka ditt ännespann med ädla
stenar. Men vet, Herre, att jag ändock i
mina maktlösa händer vårdar denna glöd
såsom en underbar sköld och en ljusets
källa och att jag djärves svänga den inför
ditt ansikte såsom ett rökelsekar av klart
guld. Ty min lösenpenning är den inför
dig, o Herre, och min eldstod i natten och
fasan.











Solens blodröda kula sjönk bakom ber­
gen, vilkas djupblåa skuggor omslöto kvin­
nan, liksom hade även hon varit blott ett
rymdens fantom. Öknens mörker tillslöt
hastigt sin väldiga kolsvarta förlåt och de
urgamla stjärnorna tändes klara, liksom
hade ett barns undrande hand tänt dem
för första gången.
Elkanas kvinna tänkte denna kväll myc­
ket på den ofödde, som formlös och stum
vilade i hennes kved. Och i nattens still­
het öppnade hon för honom sitt hjärta.
Utan att söka dölja sin betagande rörelse
talade hon om sitt hjärtas ljuvaste och
hemligaste dröm. Redan som barn hade
hon drömt denna dröm om att en gång

lik en av de små keruberna, vilka leka
med änglarnas flammande kronor, få hålla
renhetens flärdlösa sten i sin hand, för­
sjunken i betraktande av dess oförvansk­
liga klarhet. Under ofruktsamhetens långa
år hade hon drömt om denna samma sten
och även då hade hon trott, att den utan
att oskäras skulle kunna vila i en männi­
skas av blod och ångest förmörkade hand.
Över hennes redan bittra läppar steg ett
sken av sällsam vekhet, när hon talade om
sin bebådelses stora natt, då hon varit för­
vissad om att stenen skulle komma att
vila klar i den nyföddes skuldlösa hand
liksom i en blomlikt ren bädd av pärle­
mor.
Men sedan kom ångesten åter till henne.
Min son, klagade hon i sitt hjärta, vi
två skola aldrig skänka Herren detta smycke.
Oss omgiver öknen, där avgrunderna tala
med skräckens tungor och där ödsligheten
är tung av skuld. I mitt hjärtas oförstånd
vigde jag dig åt Herren, utan att akta

därpå, att du i och med din moders blod
dricker dess tungsinta glöd, som icke be­
står i renhet inför Herrens öga av diamant.
O förstfödde, så arm är din moder och
hennes huvud är tyngt av skuld. Men
ändock vågar hon säga till dig: missakta
icke glöden i din moders ådror och för­
banna icke det orenade kved som födde
dig till världen, ty smärtornas arvedel skall
vara din vinning och okrönt skall du icke
stå inför Herren, Herren.

Och kvinnan tillbad och sade:
I mäktig skönhet vilar vår smärta i ditt
klara bäcken, Herre, därav skapar du med
maktens finger dessa dina nya världar, från
vilka bud når oss i stunder av sällsam
upphöjelse.
Mottag vår smärta, Herre, all vår smärta!











O människoblod.
Du röda lidande blod, som rinner ge­
nom människornas bräckliga ådror och
när dig av jordens örter och djur, sålunda
finnande vägen åter till graven och mullen
och stoftets bädd, du silar dig i små små
floder av smärta utmed rymdens isande
plan ända fram till den hugsvalelsens djupa
källa, som heter Gud.
Liksom ett glödande strömdrag brister
du fram ur djupen, där stoftet bor, liksom
en virvelvind av ljuv smärta genomlöper
du stjärnerymden, likasom ett irrbloss av
hetsad längtan hinner du fram till Gud.











En natt förnam Elkanas kvinna en svag
ristning i sitt kved, där avlelsens frukt lång­
samt bildades, ett dunkelt famlande eller
en späd brottning, liksom när hylsan bris­
ter kring en örts frö, vilket börjar gro. Ur
djupet av hennes blods brunn trevade mot
ljuset ett nytt liv, vilket en gång skulle
komma att bryta månvarvens stumhet med
sitt drömmande rop på Gud, ett blitt hjärta,
vilket skulle ha sig Gud ålagt i en obe­
kant och skräckfylld rymd.
Vid den första späda rörelsen av fostret
i hennes liv spred sig över kvinnans för­
stenade läppar ett leende av outsäglig säll­
het och hennes tungsinta ansikte, på vars
koppartavla lidande och hets och ångest

med järnstift ristat sina vedertecken, sken
så sällsamt och kyskt, som hade hon för
första gången fått smaka Guds närvarelse i
sitt innersta. En våg av mäktig ljuvhet
genomfor hennes ödsliga hjärta, vilket un­
der en sekund darrande mottog vittnesbör­
det om den mildhet och nåd, som bodde
i dess eget outgrundliga djup.
Men knappast hade den arma kvinnan
smakat denna djupa djupa hugsvalelse, innan
den redan togs ifrån henne och hon åter
låg lik ett avbrutet rö för vinden. När
hon kände detta nya livs varsamma tre­
vande i sitt eget sköte, där det leende
sträckte sina värnlösa armar mot livet och
ljuset utan att ana något om maktlösheten
och besvikelsen i livets öknar, greps hon
av ett oändligt medlidande och en dunkel
tung skuldkänsla fyllde hennes hjärta till
bräddarna.
Min egen vän, klagade hon, lik ett bloms­
ter vilar du, blind, skuldlös, i din moders
kved, vilket icke är annat än ett bittra

källors bäcken, du dricker i din moders
ödsliga blod delaktighet i människoåldrars
tålmodiga smärtegång och i ofödda släkt­
leds undergivna vemod.
Min egen vän, stenar har jag bjudit dig
i stället för bröd. Nu, när jag smakat din
tillvaros sällhet under mitt hjärta, när jag
känt dina vaknande rörelser i mitt eget
trötta kved, nu synes mig den glöd jag
velat giva dig en bitter törnekrona och jag
blyges över mig själv.
O, jag vet vad du drömmer om, ty jag
ser att ditt huvud liknar en ung serafs
och jag hör att harpotoner stiga ur mitt
blodiga sköte. Redan i avlelsens helga
stund har din moder ingjutit i dig denna
blida fromhet, vilken liksom på änglars
skinande sulor skrider fram bland männi­
skors barn, vittnande om en nåd, vars frid
och vederkvickelse dock ingen finner, om
en hemlös förbidan, vilken dock aldrig
skådar sin uppfyllelses dag.
O, denna blida, tillitsfulla fromhet, den

skall driva dig i öknen, där de arvlöses
och förskjutnes ömkliga svårmod skall vara
din enda spis och där din vanmakt skall
stå som ett vårdtecken över din fåfänga
längtan hem till hugsvalelsens boningar.











Herre, ropade kvinnans mun, är då mitt
blods glöd intet inför dig, eftersom jag icke
är värd att gå havande med detta blida
hjärta, varav du kunde smida en pil till
din nåds och mildhets koger. En alltför
mörk och bitter bädd är mitt kved, det
vet jag, Herre, men du har ock nedlagt en
tung ångest i din tjänarinnas blod och hen­
nes nöd har varit stor. Tillräkna henne
denna svåra nöd, Herre, låt icke det späda
hjärtat få umgälla sin moders förmätenhet
och låt det icke få lida för hennes van­
makts skull.
Du utdrev mig i öknen på det att jag i
märg och ben skulle känna mitt hjärtas,
mitt blods, mina händers vanmakt inför

din avskilda renhet. Herre, Herre, i ångest
och natt har du lärt mig, att intet rent kan
komma av mig. Och när jag velat tillgripa
den enda klenod jag hade kvar i mina
händer, smärtans glöd, för att därmed
smycka den skuldlöses panna, har du bun­
dit mina händer i medlidandets maktlöshet.
Detta enda, som återstår mig, kan jag icke
bjuda den späde utan att slita hjärtat ur
mitt bröst. Herre, en ung seraf kan man
väl icke bekläda med en blodig törnekrona?
Vad vill du mig, Herre, varthän leder
du mig?
Knappast hade kvinnan i sitt hjärta sagt
dessa ord till Herren, innan hon märkte att
den höga skuggan av en människa var
tecknad på marken i Gethsemane gård.
Hon höjde sin blick och såg intet annat
än ett ansikte, vilket var likt en nådens
snäcka, fylld av de strandlösa djupens sång.
Framför henne stod budbäraren, i vars
väg kopparportarna öppna sig i alla Her­
rens öknar.

— Din glöd och din smärta, kvinna, äro
intet annat än maktlöshetens bindor inför
honom som bor bortom nådens oupphinn­
liga portar, naken är du och tyngd av
ditt blods oförsonade gåtfulla skuld, ty du
har icke nåden.
När den förstummade Elkanas kvinna
hörde ordet nåd, föll hon på knä framför
budbäraren och tiggde med blickar fulla av
hets och nöd om förskoning. Men över
dennes ansikte skred det lugna, bidande
leendet hos den, som vet sig vara väntad
annorstädes varje stund, men som ändock
dröjer i mildhet, emedan han vill slutföra
sitt sällsamma uppdrag att binda och lösa.
Likt en gadd inträngde detta leende i
kvinnans hjärta. Även om Herren själv
trätt fram och i denna stund talat till henne
om nåd, hade hon mött honom med samma
vrede och förskräckelse på läpparna och
samma hjälplösa längtan i hjärtat som nu.
— Du sade det, budbärare, naken är jag
och vanmäktig inför Herren, men se, än­

dock uppbär jag någonting, varförutan
Herren icke kan leva, eftersom han är
tvungen att hetsa mig till döds för att ur
mitt blod utvinna denna sina läppars kost­
barhet.
En visdom av aska och en dröm av ler
blir nåden för den som ensam burit ök­
nens natt och fasa, en yttersta och sista
besvikelse för den som närt svårmodets
träd med sitt eget blod. Min glöd är min
sköld inför Herren och jag står omgjordad
med mina smärtors rem; i min väg ligger
icke nåden.
— Nåden är dig ett främmande rike,
kvinna, svarade budbäraren, det är avskilt
från världen och du känner icke dess la­
gar. Därför talar du som en blind om
dessa ting utan att ana något om deras
makt och farlighet, liksom vore de endast
overkliga eller skenbara. O kvinna, ditt
hjärtas enda värn är hälleberget, någon
annan sköld äger icke den bräckliga blom­
man, som spirar vid dess fot.

I din ofruktsamhets nöd anropade du
Herren om någonting, som vore rent och
ovidrört även inför honom, någonting, som
skulle giva ditt hjärta makten att intränga
bakom förlåten, där hans namnlösa rike
vilar likt det nya paradisets maktgård. O
kvinna, det lösensord du sökte var nåden.
Det var nåden, nåden, som ditt brän­
nande hjärta åstundade i allt det du bad
om och i den renhet du drömde om, nå­
den, som skulle stöta i uppståndelsens
horn för att uppväcka ditt döda hjärta ur
dess grav och låta dig dyka ned i dess
blida, skimrande djup, där din makts och
ljuvhets gördel vilat i det fördolda alltsedan
en gnista ur Herrens finger en gång träffat
ditt hjärta på dess första dag.
Du är av stor resning, Elkanas kvinna,
din glöd är praktfull inför Herrens öga och
han ser att ditt hjärta trängtar likt hjorten
till vatten, men se, du är icke en män­
niska av Guds nåde, du äger icke den
kostbara enfald, som barn och furstar äga,

och därför är allt detta andra blott aska
och dröm.
Vore du en människa av Guds nåde,
skulle allting falla dig till, ty då vore mak­
tens osynliga ring dragen kring dig och
änglarna skulle igenkänna dig på detta ditt
tecken, var än du ginge fram. Vore du en
människa av Guds nåde, skulle i din väg
alla portar bliva sällsamt höga och vid din
åsyn skulle människorna, gråtande glädje­
tårar, omfamna varandra såsom syskon,
utan att veta varför, blott emedan deras
hjärtan plötsligt blivit så överfulla.
Se, du är icke en människa av Guds
nåde, änglarna igenkänna dig icke och
giva dig icke nyckeln till maktens och
hugsvalelsens port, där den reser sitt ski­
nande valv över jordens natt och blod.

Länge låg Elkanas kvinna orörlig med
ansiktet mot den heta markens mull. När
hon åter höjde sina blickar, var budbära­
ren borta, men tvärs igenom förkrosselsen

såg hon hans ansikte, mot vars kosteliga
mildhets ådra slagrutan i hennes hjärta
hastigt böjde sig, sökande.











Hon var dömd av Herrens utsände, hon
var naken och utblottad och hon kände
intet annat än död i sitt hjärta. Likasom
strå och halm förbrändes hennes själs för­
tröstan till Herren och lik en ruta av skört
glas brast hennes förbidans maktsköld i
hennes öde hand.
Bättre hade det varit, tänkte hon, att en
kvarnsten varit lagd om spädbarnets hals
än att det skulle framfödas av en maktlös
kvinnas liv och redan såsom foster dricka
ett förött blod.
Under nattens timmar, då endast det
tårtyngda ljuset ur stjärnornas ymnighets­
horn förmådde kvälla fram ur den mörk­
rets klippa, vilken varje kväll kastade sig

över öknen, drack hon sin avskildhets
kalk i botten utan att kvarlämna skuldens
och vanmaktens dunkla drägg. Då igen­
kände hon Lots hustru, som Herren låtit
bliva en saltstod i öknen, och hon kallade
henne sin syster.











O Herre, mull och aska är jag, en svart­
nad sothög under din häl och ett förkol­
nat trä på din eldstad av diamant och
blixtar;
arvlös vill jag gå från dina gårdar, med
tom ränsel vill jag lägga mig till vila, ty
mig tillhör intet, intet av det, som är dina
barns egendom.
Men se, ett värnlöst hjärta har du låtit
brista fram ur mitt kved, o Herre, ett obe­
fläckat käril av din verkstad, du tålige
krukomakare; tänk på detta hjärta, då du
förkastar mig, och låt det icke gå till spillo
för min vanmakts skull.
Se, hur din tjänarinna böjer sitt huvud
av sten inför detta ofullgångna hjärta och

hur hon ödmjukar sig inför denne yngste,
liksom vore han hennes vise milde brud­
gum.
Tänk på detta skuldlösa hjärta, Herre!











Fjärran från allt detta pågick inom kvin­
nans buk, i livmoderns stora blodrum, den
urgamla skapelseakten, vilken lik ett torn
av järn och blod reser sig ur all förgän­
gelses ynkedom. Där möttes de makter,
vilka en gång under väldig brottning ryckt
världarna ur kaos gap och vilka icke för­
gätit att teckna formen på jordråttans tand.
Lik en vattukruka av ler var kvinnans
buk under dessa makters välde.
Denna urgamla maktgång gav Elkanas
arma kvinna en sällsam upprättelse i ök­
nen. Det fortskridande havandeskapets för­
bistring av sällhet och ångest väckte henne
åter till liv ur försteningen och hon hörde
åter drömmarnas stigande sorl i sitt bröst.

När hon kände fostrets ivriga, trevande
rörelser i sin utspända buk och i natten
andlös lyssnade till dess tunga andhämt­
ning, vilken med möda tycktes brista fram
ur de formlösa djupens bädd, skakades
hon i sitt innersta av den ljuvhets makt,
vilken i sådana stunder grep hennes hjärta
med yr förvirring. Det kom en underlig
längtan över henne att själv jublande få
dyka ned i sitt eget sköte för att där i
namnlös evig sällhet få vila invid sitt fos­
ter, endast med sina fingrar sakta trevande
utmed dess kropp, gråtande över dess för­
tidiga trötthet och skrumpenhet, och med
örat tätt intill dess ofullgångna hörselsnäcka
andaktsfullt lyssnande till den förtidiga
sången därinne av blod och drömmar.
Liksom i ett bäcken med kostbar salva
skulle hon sålunda vila invid sitt aldrig
förlösta foster, tidlös och skuldlös som
detta, säll och trött såsom de ofullgångne.
Så älskade kvinnan sitt havande kved,
ty ljuvheters bägare var det för hennes

torra läppar och ett stora plågors löfte var
det, den av Herren försmådda glödens äre­
vagn.











Budbärarens ansikte, vilket var likt en
alabasterflaska, fylld av dyrbar krönings­
olja, vek dock icke ur hennes hjärtas åsyn
och gav henne ingen ro. Var gång fostret
rörde sig liksom för att otåligt påskynda
den tröga ödesbestämda aktens gång, åter­
såg hon leendet över detta ansikte, vist
och upphöjt som ett barns eller en ung
stjärnas, leendet hos den, vilken synes
skrida fram mot all makts och mildhets
fjärran boningar, utan hets drickande ur
oupphinnliga höjders skål.
Lättare kunde en kamel gå genom nåls­
ögat, än Elkanas kvinna genom detta an­
siktes port. Men för varje natt som gick
kände hon allt tydligare, hur det blida

hjärtat i hennes kved, där det i bundenhet
famlade mot livets ljus och mildhet, redan
under sitt tyngsta och blodigaste arbete i
dunklet drömde om denna nådens port och
om att en gång där ingå.
Ljuva späda vän, talade kvinnan djupt
rörd, jag vet det, du trängtar till att se
honom, som utgör allt livs ära och kro­
nan på det svagaste huvud, att få skåda
honom igenkännande, icke såsom en främ­
ling, o, du drömmer om de unga änglar­
nas hugsvalelse, då de för första gången få
kyssa hans trötta tåliga hand;
jag vet det, så skall du trängta i ditt in­
nersta under varje hetsad dag som livet
ger dig, och du skall förgäves stöta i ditt
starkaste horn framför hans avskildhets
murar.
Ljuva vän, maktlös är din moder genom
vilken du avlad blivit och maktlöst är det
kved som skall framföda dig till världen;
hur skall väl du mäkta öppna porten till
ljuset, som din blinda moder aldrig skådat?

Redan längtar jag efter dig, min späda
ljuva vän, jag längtar att få lägga min
hand över dina ofärdiga vingar och att få
känna ditt hjärtas rastlösa drömmar lik­
som en sky av sällhet kring mig;
o, jag ville att du som stiger så ljus och
drömmande ur mitt blods bädd av ångest
och skuld, en gång på maktens sulor skulle
framskrida till din nåderika krönings fest;
men se, maktlös är jag, medan budbä­
rarens ansikte skiner av sällsam makt och
mildhet, hetsad är jag, medan budbärarens
ögon tala om hällebergets frid och medan
hans mun vittnar om nådens starka sötma.
Min späda ljuva vän, honom lät jag gå
ifrån oss!











Ju mera den stunden nalkades, då El­
kanas kvinna skulle komma i barnsnöd,
desto sällsammare och mäktigare blevo
hennes nätter. Alltsedan den natten, då
hon i sin jungfrudoms skära vår för första
gången låg hos sin brudgum, säll och för­
skrämd drickande den mörkaste och he­
taste bägarens brygd liksom drucke hon
ur änglarnas skål dess vatten till hälsa och
tröst, alltsedan denna sin brudnatt hade
hon icke smakat en styrka och sötma lik
dessa ensamma nätters. I den stjärnhöga
avskildheten skänkte henne havandeskapet
en vällust, djup som dödens vishet och
hugsvalande liksom kärleksaktens ömhet
och enfald.

Hon låg stilla och lyssnade till djupens
mummel i sitt bäcken, mellan vars spröda
ben buken flämtande låg lik jorden själv
på skapelsens första dag, då mörkret och
vattnen veko undan och då en gnista ur
skaparens finger vältrade bergen ned i
djupen, öppnande för den fruktsamma mul­
len vägen till ljuset och blomningen. Grå­
tande som ett barn trevade hon med sälla
fingrar utmed bukens skinn, sökande fost­
rets lemmar för att med oändlig ömhet
smeka dess kupiga huvud med det trötta
skrumpna ansiktet, där det låg tungt lutat
mot bröstet, eller de smala benen, vilka
liksom i namnlös skräck pressades mot
det svaga bäckenet. Gråtande som ett barn
över denna sällsamma fulhet, vilken var
formad till ett urmödans tunga tecken,
och över denna trötthet, vägande som ett
lod, vilket vill de formlösa djupens vila.
När hon så låg på sin bädd och anda­
des tungt och djupt som den, vilken snart
såsom fullgången skall förlösas, kände hon,

hur hennes eget liv med dess hetsande
börda av minnen sjönk tillbaka och hon
ingick trött och skuldlös genom de var­
dandes port.
Det var henne, som hade hon genom
sitt eget havandeskap på tusen fördolda
vägar återknutit sambandet med de födande
djupen och bördats tillbaka av det namn­
lösa sköte, som hennes hjärta i födslo­
stunden lämnat. Avkastande sin brän­
nande skuld och ovisshet trädde hon över
tröskeln till de oföddes fördolda och tid­
lösa kammare, förgätande allt, sovande de­
ras tunga sömn, vilande vid hällebergets
fot, drömmande, såsom de, om späda ting
eller om människornas blida hjärtan.
Vis och ovetande låg hon på ett stort
havs botten, där intet ljus lyser, men där
alla ting äro skimrande, där den djupast
sovande är den spänt lyssnande och där
stora ting ske, utan att någon talar.











Elkanas kvinna förstod intet av det som
skedde henne och hon visste om ingenting,
ty sådan var nådens kyskhet. Hon kände
blott att hon blivit sammanförd med säll­
samt meningsfulla världar, inför vilkas
otvetydiga enkelhet hon tigande avklädde
sig sin ångests narrkåpa, med vars bjäll­
rors ljud hon så djupt bedrövat Herren
den tålmodige.
En port hade öppnats i del fördolda och
hon hade inträtt i det rike, som på höga
pelare och utsirade valvbågar vilar bortom
tid och rum och klokskap och som dock
ligger så lågt och så nära, att ett barns
enfaldiga hjärta på egen hand hittar fram
till dess brunnar. En tidlös vila uppfyllde

henne, en oförvansklig visshet betog hennes
hjärta, allting var henne tröstefullt bekant
och kärt och hon förstod att hon varit här
en gång förut, i den tiden, då en liten leka­
men legat i dess moders vagga medan hjärtat
skridit över stjärngator och plockat dröm­
blommor på sitt hemlands slätter — hjärtat,
strålande.
En ny makt uppfyllde henne och mitt
om natten stod hon upp av bädden, där hen­
nes tunga kropp vilat, och begav sig åstad
till Svarta bergen och till den beträngda
dalens folk för att mitt ibland dem föda
sin son till världen. Och se, inga murar
stängde hennes väg ur öknen.
Tung av fruktsamhet och blod vandrade
hon den kända vägen hem till sitt folks
byar, lyssnande till rösten i sitt kved, där
det yngsta hjärtat långsamt och hem­
ligt såsom blomstren formades till ett nå­
dens svaga och mäktiga tecken, uppenba­
rat för somliga, fördolt för många. Hon
upptog detta vardande hjärta i sitt eget

hjärtas bädd, hon lyssnade till dess bud­
skap och smakade dess aningars och dess
visshets sötma. Lik en vatturing vidgade
sig avskildhetens nöd och anfäktelse ut
över urkänslans mäktiga yta, hetsens töm­
mar slaknade och hon skådade lycksalig
djupt in i skymningsriket, där de skuld­
lösa dväljas och där människornas hjärtan
förvara sitt oförvanskliga arv, i väntan på
den stora morgonens uppgång. Hon kände
sitt eget och alla mödrars och genom dem
alla människors samband med de vardande
och ofullgångne, vilka vila vid foten av
det tålmodiga hälleberget Herren Gud.
Under sin vandring genom främmande
byar hörde hon mycket tal om Gud. Det
var i den månaden, då skördeanden inföll,
och hon såg jungfrurna taga frukt av de
skönaste träden, bärande dem i korgar till
gästabuden, hon såg dem samla fagra bloms­
ter och kvistar av palmer, bindande därav
kransar till att pryda sig med inför de unga
männen i templen, hon såg folket med för­

nöjda ansikten samlas i olivlundarna för
att glädja sig med sina söner och döttrar
och allt sitt husfolk, och hon hörde dem
sinsemellan tala om Gud, var och en efter
sin tunga. Även såg hon skövlade byar
och människor i betryck och även dem
hörde hon tala om Gud, var och en efter
sin tunga, men alla utan inre nödtvång,
liksom vore det en nåd av dem att de in­
rymde Gud en plats, om ock omstridd, i
sin hetsade tankes väl avvägda luftbygg­
nad, där den på bristande linor svävade
över en avgrund av oförsonad skuld och
hjärtats dunkla ångest. Och aldrig såg
hon någon offra ett eldsoffer åt Herren,
aldrig hörde hon Gud ropa till någon ur
den brinnande busken och aldrig någonsin
fann hon ett ansikte, på vars genomskin­
liga vaxtavla ängeln skulle ha ritat orden:
Herren är med dig, du tappre stridsman!
Det smärtade henne att dessa människor
utan nödtvång talade om Gud och hon
smög som en tjuv förbi deras hus och hem

för att slippa se deras skam. Beklämd
skyndade hon vägen framåt, driven av
längtan att hinna sina egna byar innan
den stora stunden vore över henne. Hon
längtade också att dessförinnan få tala
några ord till det beträngda folkets möd­
rar och havande kvinnor. Lik en lyss­
nerska ville hon komma till dem med örat
tält intill skötets horn, vittnande med de
vardandes skära tunga om människornas
hjärtan, de utkorade, vilka mitt under dju­
paste natt gripas av plötslig förvirring och
minnas allt, utan att ha glömt någonting
under smälekens tid, då deras arv givits
till spillo och deras dyrbaraste egendom
förstörts. Lik en lyssnerska ville hon
komma till dessa hjärtan i förskingring,
vilka bo vid ogästvänliga älvar, gråtande
över sin hemlöshets skam, drömmande om
sitt arvlands fördolda skönhet och om den
mäktiga friden i dess boningar.











Systrar, så talade hon i sitt hjärta, me­
dan hon mödosamt och tungt vandrade
vägen framåt, djup är natten, då barna­
föderskan andlös lyssnar till sitt kveds
hymn och skälvande ingår i det rike, där
alla hjärtans strålande vagga vilar, där
skuld och vanmakt plånas ut och där hu­
vuden krönas, i det blidhetens rike, vars
återsken ingen kan glömma, som en sekund
sett det lysa fram genom ett ansiktes slöja.
O systrar, gån med huvudet nedböjt över
buken och trycken edert öra tätt intill skö­
tets mun, ty tvärs igenom blodig pinas
natt talar den till eder jordens översinn­
ligaste ord. Likt en sjungande pil höjer
sig detta enda ord i snabb flykt över all

dov ångest i bundna bröst, sökande den
främmande stjärnan, vars tecken står ritat
i varje hjärta på denna mörka och dock
sällsamt skimrande jord.
Havande systrar, varen stilla då det ofull­
gångna barnets tunga talar. En fin skärhet
skall föregå ordet på dess väg till edert hjärta,
därpå skolen i igenkänna det redan innan
det kommit till eder. Då skolen I taga edra
bröllopskläder, det vet jag, systrar, och så­
lunda invänta den som är förmer än en brud­
gum. Drömmande skolen I smycka edert hår
och edra händer skola i sin ljuva förvirring
likna barnets, vilket nyss hittat en fågelunge
på marken och icke vet på vilket sätt det
skall smeka en sådan bräcklig liten en.
O mina systrar, i vårt bröst är ånges­
tens udd bruten och avskildheten är icke
till för oss, ej heller skulden eller förso­
ningen, ty likt en nådens lunga andas det
yngsta och skäraste hjärtat i vårt sköte,
drickande vid eviga källor all den kost­
barhet ett hjärta behöver för att leva.

En späd ådra av blidhet och ljus pul­
serar i vår tunga buk, löper genom mo­
derkakans blodiga vävnad ända upp till
bröstets förödda brunn, på vars botten vårt
blinda hjärta i förnedring drömmer sin
makts halvt förgätna drömmar. Liksom
träffat av en skinande pil reser sig hjärtat
ur sin grav och lyssnar i glad förväntan
till det yngsta hjärtats pulsslag. Det lyss­
nar under djup rörelse, öppnar sin skyg­
gaste blommas kalk och vågar äntligen låta
ljus strömma över dessa skära kronblad,
vilka slumrat i sin slutenhet alltsedan den
stunden, då de i barnahjärtats värnlösa
lidande för första gången mötte en fläkt
av det som kallas världen. Systrar, vårt
hjärta smälter samman med det yngsta
hjärtats pulsslag, den ljusa ådran blir en
väg även för oss till det hav av mäktig,
allt försonande blidhet, varur detta hjärta
nyss uppstigit såsom ett bud från den värld
vi alla tillhöra, såsom ett sändebud från
Herren den tålmodige.

Lyssnerskor äro vi, systrar, låtom oss
lyssna till vårt kveds hymn och låtom oss
med de yngstes renaste svärd strida mot
dem, som smäda livets innersta grund.











Plötsligt stannade Elkanas kvinna orör­
lig, stum. Redan urskilde hon i fjärran
Svarta bergens knutna näve, vilken i dov
vanmakt höjde sig ur hennes folks lidande
byar, till ett tecken av den förtvivlan som
bodde i människornas hjärtan under de
lågt krypande taken. Då steg ur livmo­
derns kärna en stråle av värk, vilken kval­
fullt sammanpressade buken och skärande
dallrade genom hela hennes trötta leka­
men. Lik en plågad djurhona som skall
uppgiva andan sökte hon en buske, under
vilken hon kunde skyla sig i sin bittra nöd
och skam. De blida rösterna i hennes
bröst förstummades, ty de ville icke gå ut
som förkunnare i byarna, alla högljudda

hymner tystnade och hon var åter blott
den fattiga syndiga människan som kväl­
jes och förnedras och som endast söker
den plats, där hon när natten oåterkalle­
ligen kommer kan luta sitt huvud och
skyla sitt ansikte, sitt alltför ljusa ansikte.
När hon så låg i svår barnsnöd på detta
läger av sten, utan skydd och värn och
lindring, förstod hon, att den tålmodiges
hand hade hejdat henne, emedan hon upp­
lyft sin fot såsom en förkunnerska utan
att dock äga detta enda ord, människans
ord, förutan vilket alla hymner äro en lju­
dande malm och en klingande bjällra för
Herrens upplåtna öra. Med allt det hon
velat tala till sina systrar hade hon ännu
intet, intet sagt, allt detta var blott en bro
till det som skulle sägas, till det enda fat­
tiga mäktiga outsägbara ordet, som dall­
rar på alla läppar, men som ingen har
makt till att forma, till det ord, kring vil­
ket all skuld och späkelse och strålande
förvissning i människornas hjärtan kunde

kretsa i orubbliga banor liksom jorden
kring sin axel. Allting annat var flärd.
Hon låg mycket stilla, inväntande bar­
net, endast ansiktet förvreds emellanåt av
en skärande smärta i födslovägarna.

Ett dygn hade gått till ända, bräddfullt
av en härjad och svårt beträngd lekamens
pina, ett smärtans dygn hade allt gått till
ända och Elkanas son hade kommit till
världen, naken, stum och blodig, men med
segerns tecken redan flammande i sitt bröst,
fylld av underfulla aningar, en hjärtats
mäktige, bebådad av Herrens ängel.
Varsamt och ödmjukt såsom en tjänande
syster tryckte Elkanas kvinna hastigt späd­
barnet till sin barm, i plötslig förnimmelse
av att det icke tillhörde henne, att det
aldrig skulle svara då hon ropade, emedan
dess tungomål var ett annat, emedan det
redan drömmande vandrade hän mot sitt
hjärtas lustgård, vars flyende hägring hon
förgäves sökt följa.

Redan hör jag, sade hon till sig själv,
hur hans hjärta vinande flyger förbi mina
boningar, likt en pil, likt den budskapets
pil jag en gång drömt om att sända upp
till honom, som kallas Gud. O, en båg­
sträng har jag varit, en spänd och dar­
rande bågsträng inför Herren. Och nu
flyger min pil vidare, den flyger äntligen
dit jag själv icke når, den höjer sig utöver
mitt eget hjärtas liv.
Och hon tryckte spädbarnet fastare intill
sin barm, såsom en moder gör det, då hon
skall skiljas vid sin förstfödde, sägande:
mitt hjärta, mitt eget hjärta.
I den stunden kände hon hur den tål­
modige tog dem bägge, moder och son,
vid handen, och hur han ledde deras och
alla människors gemensamma blindfödda
hjärta på sina vägar, vilka icke likna denna
världens genvägar, mot mål, dem man icke
når på en dag eller ett århundrade, mot
väntande uppgifter, dem man icke fullgör
under ett liv eller tusen. Medan hon höll

den späde tryckt intill sitt bröst och kände
skälvningen av hans ljusa eldiga blod mot
sin redan kallnande hud, tappade hon så­
lunda bort sitt eget hjärta och hittade ett
måttlöst, sig utvidgande, i stället, ett ge­
mensamt och upphöjt, som skrider sin väg
fram ovan människornas huvuden, dem
ovetande, utan att låta sig hejdas av deras
tårar eller hymner, stort, ensamt och till­
bedjande.
Då kände hon äntligen hällebergets trygg­
het under sin ovissa fot och med den oför­
vanskligaste friden i sitt hjärta, redskapets
frid, stod hon upp för att fullgöra sin sista
offerhandling. Ehuru blödande och be­
dövad av vanmakt stod hon upp från det
födslo- och dödsläger av sten, som hon
rett sig därute, prisgivande sitt blods yt­
tersta kraft för att kunna bära spädbarnet
ned till folkets byar, där livet väntar på
dem som skola komma.
Men kvinnan hann icke längre än till
sin egen övergivna hydda på Svarta bergens

sluttning, där inga människor bo. Hennes
kraft var uttömd, allt hennes blod var för­
spillt, och med dödsens svett på sin panna
sjönk hon ned på bädden, där en gång
Herren hade besökt henne och hennes man
Elkana. Hon slöt sina ögon i frid, hon
var utan fruktan för spädbarnets öde, ty
hon visste, att den tålmodiges hand icke
uppger dem han söker.

När det ljusnade till morgon i dalen såg
en ensam fattig kvinna i drömmen en späd
ängel träda ut ur Elkanas hydda, vars
tröskel varit öde i tvåhundraåttio dagar,
och ängeln vinkade åt henne med sin ljusa
upplyfta hand. Hon stod strax upp och
gick åstad till hyddan, där hon fann El­
kanas döda kvinna, sällsamt leende, och
bredvid henne ett kvidande spädbarn, vil­
ket hon glad tryckte till sitt bröst, välsig­
nande Herren.








EN RÖST:






Outgrundliga arvland i det fördolda, ur
dina brunnar ha vi en gång druckit och
nu är vårt blods törst omätlig. Än dröjer
hos oss hågkomsten av den djupa blidhet,
som var i vårt hjärta, då dina murar om­
slöto oss, än lever i vårt förmörkade och
förskämda blod en gnista av det evigt ovissa
och måttlösa, som var din hemlighet, än
söker vår hjälplösa tunga stammande forma
det lösensord, som öppnar porten vilken
avskiljer dig från världen. I förvirrade
drömmar återse vi stundom denna den stora
tålmodighetens port, i vars hägn vi en gång
andats, trogna och skuldlösa, fulla av till­
försikt och mättade av de ofullgångnes tid­
lösa aningar.

O port i det fördolda, dig gäller ytterst
vår vallfart, om dig vittna våra nätters för­
virrade syner, ditt namnlösa namn söker
vår tunga. Allt ogenomträngligare blir den
ödslighet som omgiver oss, den avskildhet
som sluter sin kvävande ring kring oss,
allt tätare blir svårmodets natt inom oss
och allt större blir vårt utarmade hjärtas
nöd. I nakenhet och skam sträcka vi våra
armar mot bröder och systrar, hjälplöst pris­
givna, när vi i deras blickar möta vår egen
nöd mångfaldigad, återspeglad i tusen sinom
tusen skälvande och nakna ögonglober.
Lidandets blytunga kalk går ur hand i
hand, natten är nära och ingen ser sin
frälserman.
Tåliga port i det fördolda, trogen väntar
du och bidar lik en väktare i natten. Du
hör oss, när vi offra våra läppars söta rö­
kelse åt den Gud vi var stund förråda,
emedan vi icke lita på honom ens så
mycket som vi lita på en svag broder, du
ser den fagra krans av eldighet och glöd,

som vi under falskt vittnesbörd vira kring
vårt utblottade hjärta, vilket i sanning är
naket såsom ett foster, som utdrivits ur
sin moders kved innan stunden var inne.
Allt detta genomskådar du, o port i det
fördolda, och ändock bidar du tåligt stun­
den, då vi skola återkomma med arvtaga­
rens lösensord, det enda, mäktiga, på vår
tunga och med en visshet bortom allt för­
nuft i vårt hjärta.
Det är sant: när natten en gång är för­
liden skola nya hjärtan uppstiga ur våra
gravar, beklädda med Guds sköld. Liksom
blomster skola de spira på den askhög vi
kvarlämnat och liksom blommorna tala, så
skola de en gång tala om nåden.




