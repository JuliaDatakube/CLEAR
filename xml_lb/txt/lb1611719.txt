
  
    
      
        
      
      
        
      
      
        
      
    
  













HJALMAR BERGMAN

HANS NÅDS TESTAMENTE






HJALMAR BERGMAN



HANS NÅDS TESTAMENTE















STOCKHOLM
ALBERT BONNIERS FÖRLAG

















STOCKHOLM
ALB. BONNIERS BOKTRYCKERI 1910










I.

Domprostinnan annonserar sin ankomst och
hans nåd tillkallar en jurist.

Klockan öfver Rogershus portal slog två. I
betjäntflygelns sal sutto Vickberg, Johnsson och
Toni och spelade vira. Fru Enberg satt i fönster­
smygen och stickade strumpor åt Jacob, den
slitvargen. Det passade sig icke, att han gick
barfota, gossen. Han hade fyllt nitton år, och
Blenda –
Ja, hur gammal kunde Blenda vara? Icke
öfver sexton och knappast under femton. För
fjorton år sedan – på midsommardagen – hade
Blenda kommit till Rogershus. Och då var hon
väl vid pass halftannat år. Baronen hade visser­
ligen påstått, att hon endast var ett halft år, men
det måste ha berott på något egendomligt misstag.
Fru Enberg smålog en smula elakt, då hon
tänkte på barons misstag. Jo, jo, det går så, när
man är lättsinnig. Man råkar ut för misstag. Hans
nåd brukade säga: Hvem som är Jacobs far, det
låter jag vara osagdt, men modern, det är fru
Enberg –

Åja, det är lätt att vara elak på andras bekost­
nad. Och hans nåd hade naturligtvis sin fulla
frihet att skämta. Men om någon komme och
frågade fru Enberg efter Blendas föräldrar, så skulle
hon sannerligen icke kunna gifva några upplys­
ningar hvarken om mor eller far.
Gud signe i alla fall ungarna. Hade Gud gif­
vit dem lif, och var det Hans mening, att de skulle
lefva i denna världen Blenda och Jacob – ja,
så var det väl inte lönt för andra att komma
och göra sig lustiga öfver Hans vilja. Med Lovisa
Enberg kunde ju hans nåd få skämta så mycket
han behagade. Hon hade rent samvete, hon visste
att hon endast älskat tvenne män. Hur många
kvinnor hade baronen älskat? Och hade han älskat
dem en i sänder – eller kanske många på en
gång? Nå, hans nåd hade ju sin fulla frihet.
Men Lovisa Enberg hade älskat en i sänder.
Komminister Enberg hade hon älskat, som man
älskar sin lagvigde make. Och trognare än hvad
hon varit mot honom, kunde ingen människa vara.
Han var också en sådan stark personlighet, Enberg.
Men sjuklig, mycket sjuklig. Toni hade en be­
tydligt starkare hälsa. Och likväl var hans väsen
så inbundet, känsligt, nästan kvinnligt.
Toni hade kommit till Rogershus tre år efter
komministerns död. Fru Enberg fick honom genast
mycket kär. Han var en så underlig människa. Fru
Enberg skulle inte ha velat gifta sig med honom,
äfven om han icke varit katolik. Det var han

emellertid, mycket ifrig katolik till och med. Han
ville uppfostra Jacob i sin religion. Men lyckligt­
vis hade han ju ingen makt öfver det oskyldiga
barnet. Jacob – katolik! Komminister Enbergs
änkas son – katolik! Nej, hon visste, hvad hon
var skyldig sin makes minne.
Hvad Jacob egentligen var för sorts kristen,
det var för öfrigt icke godt att säga. En fantast
var han. Och så detta att han aldrig ville göra
någon nytta, bara springa efter Blenda.
Klockan öfver Rogershus’ portal hade slagit två.
Vickberg tog upp sin silfverrofva och lade den på
bordet.
Johnsson torkade porterskummet från läpparna
med handens afvigsida och snörflade:
»Årrårr, bror Vickberg? Ännu sofva vi?»
»Ännu sofva vi tjugusju minuter.»
»Det är Toni.»
Buden föllo, i spelarnas röster skönjdes intet
tecken till ifver eller spänning De tre herrarna
kände hvarandra i grund. Och hvarken Johnssons
illsluga beskedlighet eller Tonis oförvägna bud för­
mådde öka spänningen.
Vickberg vände sig till sin kvinnliga granne
och sade:
»Kan fru Enberg förstå, hvarför Toni ska ha
en sådan otur i spel? Och tur i kärlek lär han
ju inte heller ha?»
Detta skulle vara en spetsighet, och Johnsson
flinade högljudt bakom portermuggen. Men spet­

sigheten hade begagnats alltför flitigt under tjugu
långa år, den hade förlorat mycket af sin skärpa.
Fru Enberg stoppade strumpan i korgen, grep hårdt
i bordet och reste sig försiktigt på sina knakande
ben.
»Nu går jag och tar fram filbunken. Försumma
sig inte, Vickberg.»
»Laga, att vinet är kallt, fru Enberg. I går
påstod hans nåd, att man skulle kunnat koka kräfter
i vinet.»
Fru Enberg besvarade icke utmaningen. Hon
strök sig långsamt och tungt öfver magen och
vandrade ut ur rummet.
Herrarna fortsatte sitt parti med de flug­
smutsade korten. Herr Vickbergs ur visade 2,15
och han hade alltså ännu en kvart på sig, innan
han med lätta händer borde lösa nattmössebanden
under sin herres haka.
Ett tungt åk skramlade uppför allén, stannade
vid skiljovägen till uthus och rättareboning. Toni
spratt till.
»Det är Lars. Det är posten.»
Under de tjugu år och därutöfver, som Toni
vistats på Rogershus, hade han veterligen icke
mottagit någon som helst postförsändelse. Men
han gick i ständig väntan.
Fru Enberg ropade in genom fönstret:
»Vickberg! Vickberg! Posten.»
»Ett ögonblick, mina herrar!»
Vickberg lämnade spelet och gick bort till

fönstret. I kastaniens skugga stod fru Enberg och
Lars och granskade postväskans innehåll. Lars
stegade fram till fönstret.
»Jo, nu ska herr Vickberg se, att det blir
främmande. Här är ett bref till Vickberg och ett
till hans nåd. Och från våra släktingar är det,
för det är våran hundkäft i båda lacken.»
Hofmästaren fann det icke mödan värdt att
rätta Lars grofva heraldiska bock. Han tog de
båda brefven, jämförde handstil och sigill, bröt
det till honom adresserade och läste:

Till Hofmästaren Anders Vickberg!
Änkedomprostinnan Julia Hyltenius låter
hälsa hofmästaren, att Hennes Nåd anläder
– vill Gud – den 20:de dennes kl. 6,45 e. m.
till – stads järnvägsstation. Hofmästaren torde
således ombestyra hämtning. Hennes Nåd
önskar för sin och fröken Siedels räkning dis­
ponera gula salongen och bredvidliggande
trenne kammare. Dessa skola således två dagar
i förväg grundligt rengöras, luftas och eldas.
Hundarna med undantag af Phylax skola hållas
innestängda och ingen tjur får gå på bete
under den tid, Hennes Nåd vistas på Rogershus.
Nedkallande den Högstes välvignelsevälsignelse öfver
hofmästaren hans välbevågna

Julia Hyltenius,
född friherrinna Bernhusen de Sars,
genom Sara Siedel.

P. S. Hans Nåd har samtidigt härmed
underrättats om Hennes Nåds ankomst. Skulle
någon särskildt folkilsken tjur finnas, så bör
den flyttas till någon af utgårdarna.
D. S.


Vickberg höjde ögonbrynen, sänkte dem, drog
dem samman och djupt ned, så att endast helt
litet af de grågula ögonen skymtade fram ur sina
djupa hålor. En hvar kunde se, att hofmästaren
var en man, på hvilken ett tungt ansvar hvilade.
Men han fattade raskt sitt beslut. Han tog
silfverrofvan från bordet, och då Johnsson, som
formligen lyste af nyfikenhet ville kvarhålla honom,
ryckte han beklagande på axlarna och sade i
dämpad ton:
»Det har verkligen händt någonting, mina
herrar.»
Med afmätta men hastiga steg lämnade han
rummet. Då han såg fru Enberg fet och röd och
lat hvila på bänken under kastanjen, skakade han
otåligt på hufvudet.
»Skynda sig, människa! Om två minuter slår
hon half. Ska vi kanske bli förargade på förhand?»
»Skynda sig själf! Filbunken står i förstugan.»
De tunna, damaskinsydda benen spindlade i
väg uppför den höga stentrappan. Minutvisaren
stod ängslande nära slaget. Och hofmästaren hade
en obehaglig känsla i den del af ryggen, som vid

tre olika tillfällen varit i intim beröring med herr
baronens stöflar.
I den källarkalla, mörka förstugan fann han
brickan. Med en tränad rörelse ställde han den på
högra handens fingerspetsar och skyndade uppför
den trånga spiralen, som ledde till hans nåds sof­
rum. Nu kände han sig lugnare. Men sanningen
att säga hade han aldrig förr varit så nära att
försumma sig. Under mer än tjugu års tid hade
han dagligen på slaget half tre ställt brickan med
filbunke, jordgubbar och iskyld Johannisberger
Scloss (Auslese) på nattduksbordet och börjat lösa
natthufvans band.
Nu slog klockan.
Ljudlöst öppnade han och stängde tapetdörren.
Solblind måste han nästan trefva sig fram genom det
halfmörka rummet, hvars fönsterluckor voro slutna,
och som endast upplystes af en svag rofoljslåga
inom mattgrön kupa. Framför alkovens hvita mygg­
nät stannade hofmästaren och höll andan. Jo!
– han hörde svaga, korta, hickande snarkningar.
Nå, gud ske lof!
Fridfullt som ett barn och utan aning om
tidens snabba och skoningslösa flykt sof herr
Vickbergs herre, Roger Gustaf Adolf Abraham
Bernhusen de Sars, svensk friherre, tysk-romersk
riksfriherre, f. d. ryttmästare och titulär kammar­
herre, fideikommissarie till Rogershus och herre
till Björkenäs, Klockeberga m. fl. domäner, kom­

mendör af Kngl. Nordstjärneorden, riddare af
Kngl. Svärdsorden.
Vickberg löste nattmössans band. I och med
att det hvita hucklet aflägsnades, förlorade hans
nåds utseende något af sitt barnsliga tycke. De
rödblåa kinderna slutade i ett par stora, slappt
hängande öron, den långsluttande pannan gick
utan någon skarp gränslinje öfver i en skallig
hjässa. Och nu tittade ett par små, svarta, stic­
kande ögon fram på båda sidor om den starkt
buktiga näsan.
Hans nåd satte sig långsamt upp i sängen.
Hofmästaren sköt fram brickan, och han åt under
tystnad, hastigt: först filbunken, väl sockrad och
tillsatt med ingefära, sedan jordgubbarna. Sist
tömde han glaset i ett enda, långt drag.
»Nå, Vickberg, hvar hafva vi snuset?»
Hofmästaren tog fram sin dosa, den enda,
ur hvilken hans nåd önskade snusa. Vickberg var
nämligen en oöfverträfflig snuskännare.
»Prosit – pro-tjitjisit, Vickberg. Det är ett
förbåldt godt snus, han håller sig med. Om jag
bara i helvete kunde förstå, hur han kan ha råd
att hålla sig med så fint snus, hvasa?»
Vickberg var fullt upptagen med att dra på
baronen hans stöflar. Och under det att han för­
rättade sina kammartjänarsysslor, grubblade han
öfver, hur han skonsammast skulle kunna under­
rätta hans nåd om änkedomprostinnans bref.
Baronen ref sig i hufvudet.

»Det är då förbåldt underligt, att det kan klia
i skallen, då man inte har hår, hvasa? Har han
känt det, Vickberg? Nå, han har peruk, han. Han
är en förmögen man, han.
Nå, Vickberg? Jag tycker, han ser krumme­
lurig ut, hvasa? Är det chilesalpetern, han tän­
ker på?»
Vickberg hade slutat toalettbestyren och stö­
kade ikring i rummet, släckte nattlampan, drog upp
persiennerna, öppnade fönstren. Julisolen brände
skarpt på den urblekta, gröna mattan. Flugorna
dansade under takkronan, en ljusbärande brons­
amorin.
»Hallingen lät lura sig, det är då alldeles sä­
kert. Salpeter, det är humbug det, min söta krum­
melur. Om Roger de Sars vore tjugu år yngre,
skulle han ta plats som inspektor hos sig själf.
Och så skulle Hallingen få vara patron och sofva
middag – två timmar.
Fy fan att jag ska sofva så förbåldt! Käppen!»
Vickberg öfverlämnade käppen och uttryckte
sin förhoppning, att sömnen måtte bekomma hans
nåd väl. Baronen tog stadiga tag i sängstolpen
och i käppens krycka och reste sig långsamt. Tum
för tum höjde sig den breda, korta, fyrkantiga
öfverkroppen, allt under det ansiktet gjorde fruk­
tansvärda miner. Baronen hade ovanligt långa ben.
Nu skakade han dem i tur och ordning, nöp sig i
de magra låren och började försiktigt sin vandring
till arbetsrummet. Vickberg följde. När baron pas­

serade toalettens höga bronsinramade spegel,
gjorde han några struttande pas och grinade illa
åt sig själf.
»Fy fan, att jag skulle bli så ful, innan jag
dog. Det skulle Ulla ha sett! Sir du, Vickberg! Sir
du såna ben! Tag bort belätet, Vickberg, annars
blifver jag illamående.»
Vickberg lade armen kring sin herres lif och
förde honom bort till skrifbordet. Med en snabb
rörelse sköt han brefvet in under tidningarna.
Hans nåd måste förberedas.
»Hva gammal är det jag är? Sextiofyra, hvasa?»
»Hans nåd fyller sextiofem den –»
»Sextiofem, säger du? Nå, det är riktigt. Sex­
tiofem.» Han körde in pannan i ett hårdt grepp
mellan högra handens tumme och pekfinger. »Säg
mig, min söte vä – Sex-tio-fem, säger du? Säg
mig, ska det vara mycket eller lite det?»
»Det är så där midt emellan, herr baron.»
»Nå så? Ja. Jag har min själ riktigt svårt att
få det där klart för mig. Jag sofver också så
förbåldt –
Nå, hvad hafva vi att andraga?»
Vickberg samlade sig. Han tog upp en liten
nätt anteckningsbok ur västfickan, löste blyertsen,
vätte dess udd.
»Den tjuguandra dennes infaller hans nåds
födelsedag. Som den tjuguandra är en lördag
torde det vara lämpligt att gifva folket fritt efter

klockan tolf samt att föranstalta en allmän trak­
tering bestående af öl, kaffe och smörgåsar –»
Det gnistrade ilsket i baronens små kol-ögon.
»Öl och kaffe och smörgåsar, hvasa? Ska det
inte vara soppa, fisk och stek, hvasa? Tro ni, att
jag är en förbåldt förtrollad och fin liten gull­
höna, hvasa? Som värper gullägg? Tror Vick­
berg, att jag värper gullägg?»
Vickberg svarade saktmodigt men med betonad
ironi:
»Om herr baronen och kammarherren icke
anser sig kunna bekosta trakteringen, skall det blifva
hans nåds ringe tjänare en stor ära att med sina
små besparingar få bidraga till den stora dagens
firande.»
»Säger du det, Vickberg? Nå, du är en för­
mögen man, du. Du har peruk, du. Och snus
också.
Var det något annat?»
»Det är att supponera, att hans nåd på födelse­
dagen blir föremål för en vördnadsfull hyllning.»
»Nå så? Ska magistern komma löpande med
sina ungar? Då ska han fördöme mig ha med sig
ett salongsgevär och skjuta hvarenda loppa, ungarna
ge ifrån sig. Hör han det, Vickberg, hvasa?
Nå, hva krummelurar han för? Har han mer
att säga?»
»Det är troligt, att hennes nåd änkeprostinnan
kommer att personligen uppvakta hans nåd,» af­

fyrade Vickberg. Men skottet tycktes icke ha
träffat prick. Baronen grubblade.
»Änkedomprostinnan, säger du? Jaså för tusan,
du menar Jullan. Nå så, det gudliga skrället.»
Väl var Vickberg förtrogen och van vid sin
herres utfall åt höger och vänster – men att höra
hans nåds köttsliga syster, en född friherrinna Bern­
husen de Sars kallas ett gudligt skrälle det var
honom dock för starkt. Han utslungade därför
den enda protest, han tillät sig gentemot sin herre,
en protest i tonfall, ej i ord.
»Herr baron och kammarherre!»
Hans nåd klippte med ögonen. Han förstod
mycket väl tonfallet och svarade i nästan smeksam
ton:
»Nå så, min söta vän, är han krummelurig,
hvasa? Är det hans syster eller är det min?
Hvasa?
Nå så, hva var det med Jullan då?»
»Hennes nåd änkedomprostinnan har behagat
annonsera sin ankomst till Rogershus torsdagen
den tjugonde dennes.»
Förtrytelsen hade gifvit herr Vickberg mod
och utan att blinka utslungade han sitt meddelande
i en nästan fräck ton. Med lofvärd försiktighet
drog han sig nu ett steg tillbaka.
Efter några ögonblick frågade baronen helt
lugnt:
»Hvar står det skrifvet?»
Jaså du tror mig inte, tänkte Vickberg, nå,

jag ska visa dig. Han tog fram brefvet och räckte
sin herre förstoringsglaset. Baronen var darr­
händt och fubblade länge, innan han lyckades
veckla upp brefvet. Hofmästaren stod i ställning
bakom stolen, orörlig, dystert blickande framför sig.
Han gjorde icke ens något försök att läsa öfver
sin herres axel. Han stirrade ut i den tysta, löf­
tunga, svala parken. Han tyckte sig höra ett sält­
träd slå mot boll. Mycket riktigt! Där kom den
gråhvita tingesten susande förbi fönstret.
»Nå så, hva nu då?»
»Det är antagligen barnen som slå sälta.»
»Säg åt dem, att jag är vaken. Annars tro
de fördömda krummelurerna, att gubben försofvit
sig.»
Vickberg lydde. Blendas röst:
»Om onkel är snäll och om onkel vill och
om onkel inte är snusig, så ska jag komma och
ge onkel en kyss.»
Baronen satte händerna bakom öronen och
lyssnade. Ögonen voro gnistrande lifliga som en
råttas. Och den stora näsan rynkades i en massa
skrattfyllda veck.
»Jo, Vickberg,» hviskade han, »jo, säg att jag är
snusig.»
Vickberg lutade sig ut genom fönstret och sade
med sin torraste hofmästarton:
»Hans nåd låter meddela, att hans nåd är
ganska snusig.»
»Fy, fy, fy, fula onkel!»

De båda gubbarna körde hop sina hufvuden
och grimaserade åt hvarandra. En noggrann
iakttagare skulle till och med mellan herr Vick­
bergs tunna, hvitblå läppar kunnat se skymten
af en röd, ohyggligt vanvördig tungspets.
Men i nästa ögonblick hade herr Vickberg åter­
vunnit väldet öfver sig själf.
»Hvad har hans nåd att befalla?»
»Hvasa? Nå, så. Jo, det äger nog sin riktighet
det där med Jullan. Hon kommer för – för –»
Baronen lyfte förstoringsglaset och läste: »för att
kyssa din panna och nedkalla den Högstes väl­
signelse öfver din skymmande lefnadsafton. – Så
var det, ja. Det äger sin riktighet.»
Bref och glas föllo ur hans fumliga händer,
hakan sjönk långsamt och darrande, baronen var
försänkt i tankar.
»Nej, kom så gå vi till krocketplan,» det var
Jacobs röst. Och Blendas:
»Onkel! Om du inte snusar mer före mid­
dagen, så ska jag kyssa dig i kväll.»
Baronen hörde icke. Hans hjärna var i stark
verksamhet, tankarna rörde sig tungt bland reali­
teter och former, bland personer och namn. Hans
röst hade fått ett första stänk af otålighet, då han
sade:
»Hva är det – hva är det, han heter – han
– han i stan – han –»
Vickberg teg försiktigt, en förtidig fråga kunde
ha framlockat ovädret. Baronen fortsatte:

»Han heter – han heter – Hvasa? Heter
han inte Abraham? Jo, min söta vän, det är just,
hvad han gör. Han heter Abraham efter sin –
morbror? Hvasa? Gamle Lilja på Hviskingeholm.
Det är min kusin, det. Både han och jag har
namnet efter vår morfar, öfverste Abraham Berg­
feldt, salig gubben, jaha. Hvasa? Det var den
det. Han var brylling med min farfar, var han.
Vänta nu – salig morfar hette Abraham. Det
var väl efter min farfars morfar, riksrådet Abraham
Bernhusen. Hvasa? Jo, förbanne mig var det inte
så. Han hade två döttrar, Bernhusen. Men hva –
hvart tog den ena vägen?»
Baronen skälfde af forskarifver. Med all den
ödmjukhet i rösten, som ämnet fordrade, vågade
Vickberg inskjuta:
»Undras hans nåd, om hon inte blef gift med
en grefve Bergfeldt?»
»Hvasa? Bergfeldt? – Jovisst tusan! Nå, men
den andra då?»
»Undras, om inte hon blef gift med sedermera
riksrådet och friherren Roger de Sars?»
Baronen klippte med ögonen och knep ihop
läpparna. Det sårade honom djupt, att hans minne
skulle klicka så totalt. Och i dessa saker!
»Nå, så, du kvicke krummelur, hvad är det
han heter, han i stan?»
»Skulle hans nåd möjligen mena häradshöfding
Abraham Björner?»
»Visst tusan. Liljas syster gifte sig ju med

en Björner. Nå, är han jurist, han? Sätter han
upp testamenten?»
»Det tar jag för gifvet.»
»Nå så, ska vi tillkalla honom då?»
Tänkte – tänkte hans nåd upprätta sitt testa­
mente? Vickberg hade svårt att draga andan. Han
kunde icke finna någon rimlig orsak till eller namn
för sin plötsliga, starka sinnesrörelse. Det var ett
slags rädsla, spökrädsla snarast. Som om han
sett salig baron i hvitt lakan.
Och bättre blef det just inte, då baron kisande
och grinande sade:
»Julian, sir du, Vickberg, Jullan, det är Hins
mormor själf det. Hon är en krummelur, hon,
sir du, min söta vän.»
»Menar hans nåd, att hans nåd behagar sätta
upp sitt testamente?»
Baronen sköt upp ur stolen, sköt upp på sina
långa skälfvande ben. Med den knutna högra
handen stödde han sig mot bordet.
»Här på Rogershus ska vi ha en Bergfeldt.
Det kan inte fan hjälpa, för det står i fideikommiss­
brefvet. Men hvar står det skrifvet, att vi ska ha
Hylteniussar på Björkenäs och Klockeberga?
Hvasa? Hvar står det skrifvet?»
Vickberg gjorde en förfärad nekande åtbörd.
»Ingenstans, hvasa? Jo, min söte, i detta bref
står det att hon vill föra sina söner till deras
älskade onkel och välgörare. Hvasa? Välgörare?

Hvasa? Är jag en välgörare? Nej, om jag så ska
ge gårdarna till en stiftelse för skabbiga hundar.
Väl – välgörare! Hvasa?»
»Herr – herr baron har ju gifvit dem, hva –
hvar sin silfversked.»
Baronens hjässa skiftade färg, snabbt som en
signallykta. Och Vickberg, som väl kände signal­
systemet, drog sig hastigt mot dörren.
»Du fule, fule – krumme-lur.»
Vickberg på dörren, käppen efter honom.
»Stanna!» röt baronen. »Säg Enbergskan att
hon är en fet – fet råtta. En pungråtta, hvasa?
Säg, att bunken var sladdig – sladdig, hör du.
En blind gris skulle ha ratat den. Hvasa?»
»Ja, ers nåd.»
»Säg henne, att jordgubbarna va fulla med
mögliga spindelben. – Hvar är du, Vickberg? Hör
du mig?»
»Ja, ers nåd.»
»Nå så, din inpiskade krummelur, står du och
lyss vid dörrarna!»
Dörren stängdes hastigt.
Baronen struttade omkring, ensam, utan stöd,
utan käpp, uppehållen endast af sin starka och
rättmätiga vrede.







II.

Fru Enbergs bekymmer.

Johnsson gned sin haka, så att skäggstubben
knastrade.
»Då blir det carambollage, bror Vickberg!
Domprostinnan är ett rustande fruntimmer. – Årr
tvi vale. Jag minns väl, när hon gifte bort hans
nåd. Respekt till sägandes, så var allt hans nåd
en smula olustig att klifva i brudsäng med Ulla
Siedel – och respekt till sägandes så undrar jag
inte på det. Men kontanter fanns det på Björkenäs.
Och Klockeberga var inte att förakta. Och så
blef det lyckligt hjonelag af. Fast nog var det
klent med vällusten.»
»Var god och välj dina ord, Johnsson.»
»Hi, hi, hi, bror Vickberg! Årrårr tvi vale.
Jo men, jag minns nog, hursom fröken Jullan
satt på sängkanten och tutade i salig baron, att
nu skulle det gå rakt åt fanders, om inte Roger
tog Ulla från Björkenäs. Hans nåd var i Stockholm
och visste just inte om någonting, förrän han fick
se sin egen förlofning i Posttidningen. Då blef

han ledsen och skref hem och frågade, om saken
inte i stället kunde arrangeras så, att fröken Julia
ginge i brudstol med Arvid Siedel. Men den
gubben gick inte. Gamle baron ville, att kon­
tanterna skulle komma direkt till Rogershus. Och
fröken Julia skref så rörande och sade, att eftersom
Arvid var sned i synen och skefbent och fläckvis
skallig, så ville hon inte hafva honom till äkta
make.»
»Vickberg! Vickberg!»
Fru Enbergs röda, runda ansikte dök upp i
fönstret. Testar af hennes sparsamt, kammade, grå­
gula hår hade rest sig, pekade ins blaue liksom
elektriserade.
»Hö – hör inte Vickberg! Han ringer!»
Ett svagt men gällt, ilsket, oafbrutet klirrande
hördes. Vickberg lyssnade ett ögonblick med
öppen mun, sedan ut.
»Jo men, vankar vi inte omkring med silfver­
skällan,» mumlade Johnsson. Han blandade sitt
öl och porter och drack fru Enberg till. »Skål lilla
frun. Hur ha vi det? Ä vi altererade?»
»Ja, om jag kunde begripa. Jag är, så jag
måste hålla i mig. Och jag kunde då både gråta
och skratta, när jag tänker på den kära nådiga
fru domprostinnan.»
»Ja, hon är ju kommande. Årr tvi, tvi. Är
fru Enberg så lifslefvande förälskad i henne då?»
»Ja, är hon inte innerligen god och nedlåtande?
Förr i tiden, då man ju var liksom lite för mer –»

»Förr i tiden, ja. Det är sanning. För några
och trettio år sedan var man en skön yngling.
Jo men, då fick Johnsson leka tafatt med friherrliga
och grefliga fröknar. Och så åktes det i hölass
och lyftes upp och ned till allmän belåtenhet.
Man hade sitt utseende på den tiden, fru Enberg.
Man var treflig att se på, och – respekt till sägandes
– icke otreflig att ta i. Årrårr tvi vale. Nu är
man något rödnäst och nerkladdad.»
»Johnsson har så många schoser. Men Johns­
son kan då inte neka till, att hennes nåd är en god
människa.»
Tonis ögonglober snurrade rundt och fastnade
i en ful, skelande ställning. Och han rodnade
djupt och plötsligt som en helt ung människa.
»Hon är icke god,» sade han lågmält men med
hetsighet i tonen. »Fru Enberg vet mycket väl,
att hon icke är god.»
»Å kära hjärtanes – herr Toni – det var
den där enda gången.»
Fru Enbergs purpurröda färg mörknade i blått.
Då Toni skelade, skalf den feta frun. Hennes
varma känsla för italienaren bottnade i en djup
fruktan inför detta slutna, oberäkneliga väsen.
Toni var den ende bland baronens tjänare,
som hon nämnde herre. Herr Toni – hon kunde
icke annat.
»För nio år sedan var hennes nåd på Rogers­
hus. Då lekte Jacob med lilla Blenda under
kastanjen. Och jag stod på stora trappan. Då

frågade hennes nåd mig: hvad heter den där ungen,
som leker med Blenda? Och dock visste hon
ganska väl, hvad han hette. Och då jag svarade,
att hans namn var Jacob, frågade hennes nåd:
Har han inte något efternamn, den där ungen?
Då måste jag svara, att hans efternamn var Enberg.
Men i förstugan stod herr domprosten och svor,
att det var ganska lustigt.»
»Tonison sku’ du ha sagt, hi, hi, hi, hi, årrårr
tvi, tvi.
Hva? Gick Enbergskan? Jo, men, bror
Toni, Enbergskan blef blyg. Ja kors, att de kan
behålla den charmen så länge, kvinnorna. Men
de sliter väl inte på den i ensamheten.
Sku’ vi nu säga ett allvarsord om nåden dom­
prostinnan? Jo men, katolske broder, vi kände
kvinnorna, innan vi kände portern. Och Jullan,
det var ett lite as. Se, Johnsson var nog fager,
Johnsson skulle nog göra sig behaglig – men
endast så länge det behagade. Sen blef det tissel
och tassel och förtal hos gamle hans nåd. Johns­
son sku’ på dörrn, för Johnsson var en skalk.
Men se då talade vi högt och rent och sant.
En riktig garfsyresanning. Johnsson fick smörj,
och gamle baron blef liggande en tid bortåt. Ja,
Toni såg aldrig gamle baron? Det var en knäfla
kar. Svor gjorde han värre än domprosten. Men
en knäfvel var han. Och när han kom på benen
igen, så fick Johnsson så till sägandes lifstids­

pension och porter till dödagar. Och lilla Jullan
fick styra öfver till Siedlarna på Björkenäs.
Årr tvi vale. Domprostinnan ja. Jo, vi har
väl allt ögon och öron och följer med vår tid.
Se, Arvid Siedel, han har nu alltid varit ett him­
melens nöt. När han inte kunde få vår Julia gick
han och gifte sig med en ofrälse. Någon på Blom
eller Bom eller hva det var. Och så gick det
åt fanders. Björkenäs såldes på auktion, och vi
höll oss framme, eftersom det ligger så passeligt
mellan Rogershus och Klockeberga. Ja, nu sitter
Arvid som förvaltare, där han varit herre, jo men.
Domprostinnan, ja. Jo, min katolske broder,
nu skola vi skåda Herrans vägar. Den där Arvid
har en dotter, Sara. Hva? Känner vi henne? Nå,
vi få väl se henne, hvad det lider. Hon är salig
friherrinnan Ullas brorsdotter och närmsta släkting.
Och pojkarna Hyltenius är hans nåds systerbarn
och närmsta släktingar. Slår vi nu samman och
läser Guds ord öfver dem och lagar till en liten
arfving Hultenius-Siedel, så vore det väl själfva –
Årrårr tvi vale. Hva? Sofver min katolske
broder? Nå, skål på dig, Johnsson. Du dricker,
du.»
Vickberg kom ut på stora trappan. Fru En­
berg hade återvändt till kastanjens skugga. Hon
stickade och tänkte och vätte sin strumpa med
svett och tårar.
Herre gud, domprostinnan hade ju varit hennes
leksyster nästan. Och domprostinnan hade stiftat

äktenskapet mellan henne och komminister Enberg.
Ja, Enberg hade naturligtvis friat själf. Men det
var domprostinnan, som gifvit Lovisa mod att äkta
den sjuklige, lungsiktige komministern.
Och ändå ville elakt folk komma och påstå,
att det varit något mellan fröken Julia och kom­
ministern.
»Vet fru Enberg, hvar Jacob är?»
»Å kära hjärtanes, han är väl ute och drifver.»
»Saken är den, att hans nåd skrifvit ett bref –»
»Hva säger Vickberg? Har hans nåd! –»
»Med egen hand. Det är ett bref till härads­
höfding Björner – högst angeläget. Jag tänker
be Jacob rida in med det.»
Vickberg drog ur rockens innerficka upp bref­
vet, han granskade noggrant adressen, som var
tecknad med en massa stora och små, rangliga,
suddiga bokstäfver.
»Jag kan ju gärna säga fru Enberg – Hans
nåd tänker upprätta sitt testamente.»
Han hade väntat, att detta meddelande skulle
framkalla ett utbrott af djup rörelse. Men fru
Enberg var prästänka och en allvarligt tänkande
kvinna, hon var förtrogen med döden och dess
skiftande attribut.
»Klok den, som är väl beredd, ty om dagen
och stunden veta vi intet,» citerade hon en smula
fritt. Och med ödmjuk eftertanke tillade hon:
»En har tjänat honom, så godt en förmått. För­
mågan har inte varit stor, men samvetet är rent.

Och att filbunken skulle ha varit sladdig, det tar
jag mig sannerligen fri ifrån.
Se där har han barnen.»
Jacob höll Blenda i hand och bogserade henne
fram öfver gårdsplanens heta sand. Flickans hvita
blus och kjol voro smutsade af gräs och grus.
»Ja, men att Blenda aldrig kan hålla sig på
benen!» beskärmade sig hushållerskan. »Jämt ska
ni ligga och rulla i gräset!»
Vickberg framförde sitt ärende. Jo, Jacob ville
gärna rida in till staden.
»Då får Blenda ta Lisa, så rider jag Fingal.»
Hva för något? Skulle kanske Blenda följa
med till staden? Till häradshöfdingen? För att
öfverlämna hans nåds bref, ett högst viktigt bref?
Det borde då Jacob begripa –
»Ja, men hvad ska Blenda göra, då jag är
borta?»
»Herre du min skapare, ungar, ni retar gall­
feber på en stackare! Hva Blenda ska göra under
en hel timme! Jo, hon ska stoppa strumpor! Du
har ju inte ett enda par helt, och hål så stora,
som plättar. Vill Blenda aldrig göra någon nytta?»
»Jo, men jag har ju aldrig tid.»
»Ä, bråka inte nu. Jag rider väl ensam. Men
ta mig fan ska jag inte spränga hästen!»
Bort flög han på sina långa ben. Vickberg
efter i korta språng och med fladdrande frack­
skört.
»Nå, men brefvet då! Brefvet då!»

»Åhåhå ja jag!» suckade fru Enberg. »Sätt
dig nu här, lilla Blenda, så får vi språkas vid.
Du kan hålla upp härfvan åt mig.
Herre gud ja, om det bara kunde bli folk
af den pojken, så skulle jag väl tacka på mina
bara knän.»
»Å så lustigt! Skulle tant ta af sig på knäna?»
»I hela mitt lif – nej, sannerligen i hela mitt
lif har jag inte hört talas om en latare pojke.
Nitton år har han fyllt, och han har inte gjort
nytta för en tolfskilling.»
»Hur kan tant säga! Han jagar och fiskar
och hugger ved. Och ibland är vi ju med om
slåttern.»
»Prata nu inga dumheter! – Men se, om jag
kunde begripa hans nåd! Ibland är det ju, som
om han skulle ha ett riktigt intresse för gossen.
Och då för tre år sedan, då pastorn hade läst
med honom, och jag bad, att jag skulle få skicka
honom till storskolan, då lät han ju riktigt möjlig,
baron. ’Ja bevars, Enberg’, säger hans nåd ’vi
ska se till.’ Men i stället för att skicka pojken
bus bas i skolan, kallar han upp honom och frågar,
om han vill. Kan tänka!»
»Ville han inte?»
»Jag vet nog, hva jag skulle vilja ge honom
för vilja, jag! Sätter inte pojkvaskern näsan i väd­
ret och säger: ’Kan nådi baron säga, hva det
ska bli af Blenda, då jag är borta?’ ’Nej, min söte
krummelur,’ säger baron, ’det kan jag inte.’ ’Nå

då så’, säger pojken. Och där får jag, hans kötts­
liga mor, stå och höra på, hur hans nåd resonerar
förstånd med pojkvaskern i stället för med mig.
Hvad tar du dig till, flicka! Vifta med härf­
van!»
»Adjö, Jacob – Ja, men nog rider han stiligt?»
Fru Enberg sökte vrida hufvudet, men nackens
fettlager tog emot. Och innan hon hann vända
den tunga öfverkroppen var Jacob redan långt
nere i allén.
»Du kunde ha sagt till i tid,» puttrade hon.
»Ja, visst är han rar att se på. Men herre gud,
barn, ni är stora nu. Man måste lefva.»
»Det gör vi ju.»
»Att tala förstånd med henne! – Om jag
ändå kunde begripa hva ni har för er? Ni kan
väl inte meta och skala kring i skogen hela dagen
heller? Hva gör ni i den där otäcka Tanninge­
stugan? Läser ni?»
»Ja, ibland läser Jacob ur Robinson Crusoe.
Det tycker jag är roligt. Och så läser vi i Svea
Rikes häfder.»
»Kära hjärtanes, har ni tagit den med dit. Och
jag, som letat så! Jo det skulle Enberg veta!
Men det är då ändå väl, att ni läser sådana
saker, som det är nytta med.»
»Ja och så läser vi ur en bok med en gubbe,
som har magen bar. Det är någon klok gubbe.
Jacob har fått låna boken af patron Siedel. Men
den är just inte rolig. Det står, att man ska

somna, om man tittar länge på sin mage. Men
det ha vi försökt, och det går inte.»
Blenda tystnade och blundade. Oj, oj, tänkte
hon, det är, som Jacob säger: Bara någon frågar
mig, berättar jag allt. Jag är som ett såll. Bara
någon frågar, bara någon frågar. Hu, så röd tant
blef i ögonen!
»Blenda lilla – säg – hvarför ska ni somna?»
»Snälla – det vet jag inte. Jacob vill.»
Å herre gud, den gossen! Aldrig visste man,
hvar man hade honom; aldrig visste man, hvad
han tänkte. Men begifven på underligheter var
han – alldeles som fadern.
»Kan du inte se mig i ögonen, barn?»
Hon slog lydigt upp sina ögon. Nu kommer
ett storförhör, tänkte hon. Det är bäst, jag svarar.
Om jag bara kunde hitta på något.
»Hva gör ni däruppe i Tanningestugan?»
»Det har jag ju sagt. Vi läser, och så metar
vi. Och Jacob har ju hundarna med sig ibland.
Och då kommer patron Siedel, och så jagar de.
Ja. Så gå vi i skogen och bli varma, och så bada
vi. Och så bli vi trötta, och så sofva vi.»
Fru Enberg tog fatt på nystanet. Snabbt rörde
sig de feta händerna, garnet lossnade lätt ur den
glesnande härfvan, knutar löstes.
»Jaså, ni sofver?»
»Om jag ser Jacob riktigt länge in i ögonen,
och vi inte säger någonting, så somnar jag.»
»Sofver ni då – båda två?»

Blenda nickade ifrigt, sköt ut munnen för­
trytsamt.
»Ja, han säger det. Men se det tror inte jag.
För jag tror, att han sitter och tittar på mig.
När jag vaknar, sitter han alltid och tittar på
mig. Och då säger han, att han nyss vaknat.
Men hvarför skulle jag aldrig vakna först?
Aldrig någonsin!»
Garnändan slingrade öfver gruset, ryckigt,
hastigt, och försvann i nystanet. Fru Enberg
reste sig.
»Ja, Blenda lilla, vi få lof att talas vid. Riktigt
allvarligt. I kväll kanske. Nu måste jag tänka
på middagen.»







III.

Hans nåd dinerar och sätter upp sitt
testamente.

Toni öfvervakade dukningen i lilla salen. Hans
nåd plägade intaga samtliga måltider på sina rum,
men i dag gjordes ett rätt sällsynt undantag. Det
dukades i lilla salen, och, hvad som var ännu säll­
syntare på Rogershus, det dukades för två.
Toni var icke någon särdeles energisk taffel­
täckare, han nöjde sig med att närvara, gifvande
fru Enberg och Lena en och annan vink. Det
var först då middagen och den egentliga uppass­
ningen började, som han utvecklade sina stora
förtjänster: en kattlik tyst och smidig rörlighet,
en förmåga att vara allestädes och märkas ingen­
städes, en stor kunnighet i fråga om olika viners
olika temperatur, en känslig handföring, då han
fyllde glasen.
Ett fel hade han, han var icke utprägladt,
nej, knappast otadligt renlig. Men detta fel af­
hjälpte fru Enberg genom att samvetsgrant vaka
öfver hans garderob och särskildt samvetsgrant
pröfva de hvita serveringsvantarnas hvithet. Någon

enda gång hade det händt, att baronen vändt sin
stora näsa i vädret, vädrat och sagt: Fördöme mig,
tror jag inte krummeluren luktar illa!
Fru Enberg hade då genast beredt ett aroma­
tiskt bad. Och Toni, som var medgörligheten
själf, hade underkastat sig det lilla obehaget.
»Se att tänka sig, att den där Björner ska äta
middag med hans nåd, det är då kuriöst! Mor,
som var här i huset långt före fru Enbergs tid,
hon plägade säga, att de sa’, att hanses mor var
betagen i vår baron. Och hon hette Lilja. Men
om det var någon sanning, det visste inte mor.
Men nog såg mor med egna ögon, hursom Liljan
gick i krusbärshäcken och spottade kart efter fröken
från Björkenäs. Och likafullt var det hon, som
blef vid honom till slut.»
»Inga dumheter! Sträck på duken! Ser hon
inte, att den är för lång?»
»Ja, men se den där Björner ändå! Lars
säger, att i stan säger de, att han är en riktig
sicken en. Så fort någon blir död, så vips är
han i går’n och skrifver opp, hva liket ägde i
tiden. Vart enda dugg, om det så inte va mer
än en sprucken potta. Och så tar han betalt för
det, så det blir just ingenting åt arfvingarna.»
»Hon är en riktig slabbertacka! Skynda sig
nu, och hör efter, om det inte är färdigpoleradt.
Annars får hon hjälpa till.»
»Nej, Lovisa – icke någon karaff. De båda

silfverhandtagen, förstår Lovisa. Och så den lilla
korgen. Men cherry kunna vi taga på en liten
karaff, förstår Lovisa.»
»Kära hjärtanes, ja visst! En är då alldeles
yr i mössan. Jag vet inte ens, hur jag känner
mig. Det känns, som om det hade händt något
riktigt svårt. Eller också kommer det att hända.
Herre Gud, ja, det är så det. Det är riktigt ängs­
ligt.»
»Är hans nåd icke god i dag?»
»Jo då. – Nej, det är han för resten inte heller.
Han sa’, att filbunken var sladdig. Men det gör
detsamma.
Hör nu, har inte herr Toni märkt någonting
med barnen?»
Det var fru Enbergs mening att öfverraska,
att med ett hastigt grepp fatta och draga fram
någon hemlighet ur italienarens väl slutna gömmor.
Men försöket misslyckades, italienaren teg. Det
enda, som visade, att han verkligen blifvit öfver­
raskad, var en djup rodnad, en rodnad, som blef
allt djupare.
»Ja kära, söta, nu får han inte bli ond. Det
är minsann inte underligt, om en stackars människa
blir ängslig ibland.
Säg mig nu innan den där flamsan Lena
kommer igen – har inte herr Toni märkt, att
barnen gå bra mycket för sig själfva och dra?»
Herr Toni teg. Han insåg icke, hvarför han
skulle behöfva bekräfta ett så allmänt kändt fak­

tum som det, att barnen gingo bra mycket för sig
själfva.
»Ja, men hvar ska det sluta?»
»Hur skall jag kunna veta det, Lovisa?»
»Nå, herre du min gud! – Nej, jag kan inte
veta, och herr Toni kan inte veta. Det är endast
en, som vet. Men nog tycker jag väl ändå, att
herr Toni skulle känna något ansvar.»
»Jag har icke något ansvar.»
»Nej, det förstås! Inte så mycket ens, att han
gitter säga mig, hvad han tänker och tycker? Jag
trodde väl ändå, att herr Toni skulle vara liksom
mitt naturliga stöd, då det gäller Jacob?»
»Det har aldrig varit mig tillåtet att tänka eller
tycka någonting om Jacob.»
»Det är inte sant! Tänka på, att skicka Jacob
till Rom för att blifva en katolik, det får inte herr
Toni. Men i öfrigt vet jag då med mig, att jag
tagit all hänsyn, jag kunnat.
Å snälla, söta var nu beskedlig! Jag vet ju,
att han vill gossen bättre än någon annan. Säg
nu, tror herr Toni, att det är någon hjärtesak
mellan barnen?»
Herr Toni log med hvita tänder. – Ho vet,
hur han kunde ha hvita tänder? – och sade:
»Är det icke alltid hjärtesaker mellan barn?»
»Ja Gud nåde oss så visst!» Fru Enberg arbe­
tade med båda händer bland de stretiga, grågula
hårtestarna. »Men hvad ska det blifva af? Vår
Jacob och Blenda! Det förstås, på ett sätt är

det ju sak samma med de olyckliga ungarna. Men
Blenda ska ju ändå vara ett slags fosterbarn på
Rogershus.
Ja men, hva har de för sig?»
Nu småskrattade italienaren.
»Det vet jag icke. Det kan jag icke veta.»
»Om han ändå inte vore så underlig och sluten,
den välsignade pojken. Han är minsann nästan
lika underlig som – andra!» fräste hon plötsligt
till och gaf den man, som hon näst hans nåd
aktade högst här på jorden, en föraktfull, hatisk
blick.
»Men märk nu mina ord! Om här inte blir
slag i saken, och om inte herr Toni hjälper mig
att hålla ordning på barnen, så är det jag, som
går till hans nåd. Och då vore det väl dalern,
om jag inte skulle få gossen skickad till en ordentlig
skola!»
Hon gjorde ett uppehåll för att se, hur hotelsen
verkade. Italienaren tycktes oberörd.
»Nå? – Kära söta –»
»Hjälpa! Jag!
Ja, ja, sänd gossen till en skola, det är bra.
När jag ser honom, är jag glad. Får jag icke
se honom, blir jag ledsen. Men jag har icke, icke,
icke något att säga.»
Han svängde hastigt på tåspetsarna och gick
mot dörren.
»Jemine!» skrek Lena, som fann rådligast att

lämna sin post bakom dörren. »Ni ska bestämdt
se, att han är här.»
»Hva säger du, slabbertacka? Hvem är här?»
»Häradshöfdingen, vet jag. Han står långe på
trappan.»

*

Vickberg smög sig försiktigt in i biblioteket,
där baronen satt och sof. Hans nåd sof i en
mycket obekväm ställning, framåtlutad, stödd på
armbågarna och med händerna slappt hängande
utanför knäna och med hakan sakta gungande upp
och ned ofvanför maggropen. Mellan hans fötter
låg en bok, Corinne ou l’Italie, en gång ett härligt
praktband med de tre vapnen: Bernhusens krönta
fasces, de Sars’ varghufvud och Bergfeldts ham­
mare. Corinne hade emellertid förlorat mycket
af sin forna glans tack vare barons vana att ständigt
läsa den och hans ovana att ständigt tappa den
i golfvet. Salig friherrinnan Amalia Bergfeldt,
Roger Gustaf Adolf Abrahams mor, hade den första
Amaliadagen på Rogershus mottagit denna bok
som gåfva af sin svärmor, änkefriherrinnan de Sars,
född donna Julia di Bartolomeo de’Bartolomei. Det
sköna praktfullt inbundna diktverket hade gjort
ett djupt intryck på Amalias känsliga och roman­
tiska sinne. Och hennes son insåg icke, hvarför
madame de Staëls skapelse ej skulle kunna göra
ett lika djupt intryck på honom – helst som han

från sin salig far icke hade några litterära tradi­
tioner att fullfölja.
Med varsam hand tog Vickberg spillrorna af
den gyllene Corinne och lade dem på bordet.
»Ers nåd!»
En väldig, uppvaknandets snarkning skakade
den friherrliga kroppshyddan, hufvudet restes och
sjönk bakåt, ögonen öppnades klippande.
»Hva – hvasa? – Hvar hafva vi snuset?»
»Klockan är en kvart på sex. Jag har att
anmäla för nådig baron häradshöfding Björners
ankomst. Behagade ers nåd justera sin toalett?»
»Tjihihitt – Gud hjälpe oss, Vickberg! Tack,
tack. – Hvasa? En kvart på sex? Då kommer
krummeluren för tidigt. Ska vi äta mat nu?»
»Ers nåd behagar dinera om trekvart. Under
tiden promenerar sig häradshöfdingen i parken.»
»Nå så. Käppen!
Nå, min söte, han har ju reda på de goda
människorna. Skall den här Abraham Björner vara
någon sorts hederlig karl?»
»Utan tvifvel, ers nåd. Nära befryndad med
Liljorna och således äfven något med vårt hus!»
»Hi, hi – en förbåldt dålig rekommendation,
han kommer med. Men vi ska väl se till.»
Toni utvecklade sina vackraste egenskaper.
Han var alltför inbunden och drömmande och
alltför litet solid för att vara en verkligt god be­
tjänt. Men så snart det gällde att passa upp vid
dukadt bord, vaknade hans medfödda anlag. Tonis

far, farfar och troligen äfven farfarsfar hade varit
taffeltäckare i det Bartolomeiska huset. Och helt
säkert skulle Toni vid det här laget ha varit taffel­
täckare hos gamle don Baldassare, om icke år
fyratioåttas stormar slungat honom in bland poli­
tiska brottslingar. Don Baldassare, som själf var
en försiktig och högst lojal person, hade med
stor möda lyckats rädda sin unge tjänares lif genom
att i tid sända honom till sina släktingar i Ultima
Thule. Här möttes han af fru Enberg, af en
varmhjärtad kvinnas ömma intresse för den olyck­
lige landsflyktingen, här stannade han. Och här
passade han nu upp på herr baronen och hans
gäst.
»Mon cher cousin är verkligen aimabel, som
kommer och hälsar på en gammal enstöring.»
»Å, jag ber! Den minsta vink från farbror var
till fyllest.»
»Nå, så söte bror – hur gammal är det vi är?
Fyrationio fyllda? Nå, då är vi ingen dununge.
Jag är inte stort äldre jag, fast benen blifvit så
förbåldt sprattliga.
Hur mår gamle räfven på Hviskingeholm?
Ännu inga skottpengar utbetalta för hans räkning,
hvasa?»
»Syftar – syftar – på morbror Abraham?»
»Abraham ? Ja, han heter så. – Nå, har cousin
hört, att syster Julia är i annalkande?»
»Verkligen! Så glädjande! Det är väl rätt
länge sedan domprostinnan hade det nöjet –»

»Det är några år. Nå, nu har ju salig dom­
prosten fått sluta, det är alltid en lättnad. Han
– Skål! Mja, mja – den är för söt, hvasa? Är
den inte? – Jo, det äger sin riktighet. Han var
en skränfock.»
»Han hade sina egenheter. Men en rikt be­
gåfvad personlighet var –»
»Nå, nu har hon söner. Tre tror jag, eller
hur, Vickberg? Två söner och en dotter? Ja visst,
lilla Malla. Det äger sin riktighet. Känner vi
dem, cousin?»
»Sönerna känner jag. Det är mycket lofvande
unga män. Roger isynnerhet, juristen –»
»Hvar hafva vi snuset, Vickberg? – Convenerar
det min söte bror? Inte. Det är ett förbåldt
godt snus. Tjihihitt. Gud hjälp. Tack, tack. –
Rider honom satan, Vickberg? Tar han soppan?
Var det snus i soppan? Nå, så säg det.
Jurister, ja. Det är söta krummelurer, herrarna
ha på kansliet! Där sitter de och skrifver långa
litanior och förständigar mig att göra det och
det. Och så vill de till på köpet, att jag ska läsa
igenom eländet. Hvasa?»
»Törs jag gifva kusin Roger ett råd? Det är
verkligen något som jag länge tänkt på – men
af grannlagenhetsskäl och rädsla att störa, har
jag ju hållit mig borta från Rogershus.
De här stora godsen, fideikommisset och de
Siedelska egendomarna, de fordra naturligtvis en
hel del omsorger af rent juridisk art. Vore det

inte skäl i, att kusin öfverlämnade dessa omsorger
åt en bepröfvad jurist? –»
Häradshöfdingen tystnade plötsligt och sökte
skölja ned sin förvirring och förskräckelse med
ett glas madeira. Han förstod, att han varit gruf­
ligt oförsiktig –
Hans nåd drog upp axlarna och sköt fram
hufvudet, de svarta ögonen gnistrade i sina smala
springor, kinderna svällde, uppblåsta och svartblå.
Häradshöfdingen, som genom hörsägner och släkt­
legender kände de plötsliga och våldsamma ovädren
på Rogershus, hade en förnimmelse, bra nog lik­
nande vanlig skolpojksrädsla för stut. Här satt
han bunden vid bordet, fastkedjad af sociala hän­
syn, satt midt emot denne högst osociala gubbe,
som i nästa ögonblick kunde häfva soppskålen öfver
honom.
Lyckligtvis hade baronen så pass mycken känsla
för sitt värdskaps kraf, att han förmådde styra
sin vrede på sidan om gästen. Han trefvade med
handen och fick tag i Vickbergs magra ben. Ett
kraftigt nyp! Hofmästaren gjorde en ohyggligt
smärtfylld min, men gaf icke ljud ifrån sig. Herr
baronens vrede hade fått sitt handgripliga uttryck
– blixten hade urladdats, nu återstod skrällen.
Och den gick ut öfver Tonis oskyldiga hufvud.
»Hvasa? Hva har du där? Kommer du med
braxenpanka till mitt bord?»
»Det är laxöring, ers nåd.»
»Och det säger du mig! Ut, ut, ut du fula

krummelur! Fördöme mig, tror inte hvarenda
torparesugga, att han kan lura mig. Hva heter
han i Fiskartorpet? Hvasa? Han ska bort. Han
ger mig otäcka pankor, och laxen säljer han på
torget åt jurister och annat pack. Ja, kusin be­
höfver fördöme mig inte ta åt sig mer, än kusin
har samvete till.»
Vickberg var blånupen och upprörd i sitt inner­
sta men behärskade situationen. Han gaf tysta
order, tallrikarna skiftades, och steken bars in.
Under tiden sjönk blodet från hans nåds hjässa.
Och vreden var bortblåst.
»Nå så, steken. Det är bra. Braxenpankan,
sir kusin, det är en vedervärdig fisk.»
»Ja, den är ju något benig.»
»Alldeles, det äger sin riktighet. Toni, min
söte, hör han, hvad häradshöfdingen säger? Pan­
kan är fördömdt benig.
Skål! – Charmant temperatur, min söte.
Han är en krona. Steken är mör, hvasa? Hälsa
Enbergskan, att hon är en krona.
Jo, den tjugonde kommer syster Julia. Det
är en charmant kvinna, högst respektabel. Och
den tjuguandra fylla vi sextiofem. Det är inte
mycket men alltid något. Skål, mon très cher
cousin, a votre santé! Den här biten åt cousin,
den är syperb. Och så får min söte lofva att inte
glömma bort oss på vår födelsedag! Då ska här
serveras en högst delikat laxöring, hihihi! Ingen
fördömd panka, förstår mon cousin, hi, hi, hi –»

Häradshöfdingen snodde sina gråsprängda
polisonger. Han var icke fullt säker på, om han
borde hålla på sin sårade värdighet eller ta hela
uppträdet gemytligt. Men baronens gladlynta älsk­
värdhet var oemotståndlig. Och när hans nåd
gifvit en liten vink om, att kaffet skulle ägnas
åt affärer, kände herr Björner sig fullständigt för­
sonad. –
»Käppen, om jag får be. – Å, jag ber, cousin,
nu stiga vi in i biblioteket.
Salig svärfar, ja. Kände vi honom? Det
sades, att gubben procentade en smula. Ha vi
hört det? Ja visst pratar de! Men hvar skulle
han annars ha fått sin förmögenhet från? Nå, jag
klagar inte, hihihi! Ulla var ett godt parti. Herre
Gud ja, salig människan. Hon var god, très
aimable et très sage, très, très sage.
Cognac? Cognac åt cousin och blandningen
åt mig. Fy tusan, men det är magen, sir cousin.
Nå så. Ett testamente, min söte, det är
väl en riktig krummelur det?»
»Naturligtvis bör man noggrant iakttaga alla
i lag föreskrifna bestämmelser vid en så betydelse­
full handlings uppsättande. Och det torde väl
knappast vara tillrådligt att utan sakkunnigt bi­
stånd –»
»Det är bror, det, hihi!»
»Naturligtvis står jag gärna till tjänst. Min
kännedom om släktförhållandena gör mig ju –»

»Mycket bra. Men nu tala vi inte om släkten.
Några bröstarfvingar med lagliga anspråk ha vi
inte. Och syster Julia är en from kvinna. Hon
bryr sig inte om det världsliga. Hvasa?»
Häradshöfdingen fingrade nervöst på poli­
songerna. Han förstod inte, hvart det egentligen
skulle bära hän.
»Några legater – till trotjänarna?»
»Något, något. De hederliga själarna ha ju
inte plundrat oss inpå bara kroppen. Vi måste
naturligtvis visa vår tacksamhet. – Si, jag ska
säga söte bror, att vår belägenhet är fördömdt
kinkig.»
»Hur så?»
»Jo si, det är denna syster Julia. Henne
tycker vi inte om. Henne skulle vi allt bra
gärna –»
Hans nåd afslutade meningen synnerligen ut­
trycksfullt genom att lägga en käpplängd till sin
redan förut ansenliga näsa. Gesten var alltför
tydlig för att kunna missförstås, och den berörde
Abraham Björner ytterst obehagligt. Visserligen
hade han under sin tjuguåriga verksamhet som
praktisk jurist mer än en gång kommit i tillfälle
att skaffa godt folk onaturligt långa näsor. Men
en sådan cynisk öppenhet var honom dock mot­
bjudande.
»Bror behagar skämta.»
»Hvasa? Ingalunda! Jag vill säga honom,
att syster Julia är en förbåldt obehaglig krum­

melur. Pro primo gifte hon mig med Ulla Siedel,
pro secundo satte hon själfva den lede i kroppen
på salig Ulla, pro tertio var mannen en skrän­
fock –»
»De mortuis –»
»Håll nu inne med latinet, min söte, och låt
oss tala rena svenskan. Per Hyltenius var en
skränfock. Själf åkallade han den lede vid altaret,
men mig ville han hålla till ett tuktigt lefverne.
Fördöme mig, om jag förstår, hvad han menade?
Jo, han ville, att jag skulle legalisera mitt för­
hållande med Mimmi. Och si den krummeluren
begriper vi. Det hade Sancte Per fått af Julia,
och Julia af Göran Bergfeldt och Göran af Mimmi
själf. Nå, så kommer Sancte Per till mig och
säger, att vi af respekt för vår salig hustrus minne
ska legalisera förhållandet. Hvasa? Inte illa!
En friherrinna Bernhusen de Sars född Pettersson.
Det hade varit en satisfaction för salig Ulla!»
»Medgifves –»
»Medgifves, ja! Men si bakom hela det söta
arrangemanget stod syster Julia, det egennyttiga
stycket –»
»Sannerligen, bästa kusin, om jag kan finna
ett spår af egennytta i detta! Utan tvifvel hade
domprostinnan barnets framtid i tankarna. Lilla
Blendas ställning hade ju blifvit –»
»Fördöme mina sprattliga ben är inte de
där juristerna ett förbåldt klyftigt släkte! Här har
cousin på fem minuter räknat ut, hva jag behöfde

tio år att komma underfund med. Si! Si! Hög­
välborna fröken Blenda de Sars till Björkenäs och
Klockeberga, det hade varit något för en af ung­
hylteniussarna. Fördöme mig har jag inte en
billet doux från Jullan i skrifbordet – Vickberg!
Vickberg! skrifven vid den där tiden. Där räcker
hon mig en försonande hand och säger att fram­
tiden ska med starka, unga band knytas till forn­
tiden. – Hva är det Vickberg vill?»
»Ers nåd behagade –»
»Javisst – snuset – tack – tjihihitt. Adjö,
söte Vickberg. – Nå så, hva säger cousin?»
Abraham Björner förstod att taga visdom –
ofta nog äfven rikedom – af skadan. Han hade
redan varit ute i friherrligt oväder och var nu fast
besluten att för all säkerhets skull segla inomskärs.
Således höll han försiktigt inne med alla omdömen,
erbjöd endast sina trofasta tjänster. Om kusin
blott ville göra sina dispositioner, så skulle han
nog gifva dem laga form.
»Nå så. Ja, Rogershus går åt helvete, det ska
Bergfeldten ha. Men öfver Björkenäs och Klocke­
berga och de andra småsakerna ha vi frihet att
disponera. Hva tro vi, att vi ska göra med dem?»
»Kanske kusin har behjärtat något väl­
görande –»
»Hi, hi, hi! Hva skulle det vara? Ett ålder­
domshem för kammarherrar i disgrace, hvasa? Det
vore en förbåld nobel institution!»
Björner kände historien om baron Rogers

disgrace och visade sig uppskatta skämtet. Men
i själfva verket skulle han nu bra gärna vilja komma
till sak. Middagen började kännas en smula
tyngande.
»Det är således några enskilda personer –?»
»Alldeles. Det äger sin riktighet. Men för­
döme mig om söte bror står på listan! – Jaja,
ta inte illa upp. Cousin blir exekutor, och du­
sören skall blifva rundlig.»
Björner bugade värdigt men förbindligt.
Dusör var ju visserligen icke någon passande be­
nämning på en v. häradshöfdings arfvode. Men
i detta fall hade Björner mera sinne för ordens
innebörd än för deras lydelse.
»Nå. Nu är det inte meningen, att vi ska
göra det här i dag. Vi ska bara sätta ihop ett
litet koncept. Det får cousin sedermera skrifva
rent riktigt prydligt, hvasa? – Och på födelse­
dagen underteckna vi i syster Julias och andra
kära släktingars närvaro. Hvasa?»
»Men – förlåt – tror inte farbror – att
det möjligen kunde störa den allmänna glädjen.
En sådan öfverraskning –»
»Sir han, min krummelur, öfverraskningar och
födelsedagar det hör ihop. Men kanske söte bror
har något att invända?»
»Naturligtvis inte! Naturligtvis inte! Jag har
endast att efterkomma min hufvudmans önsk­
ningar.»

Baronen fingrade på sin stora näsa, fnös och
nös af kittling och förakt.
»Då kunna vi således nämna arfvingen –»
»Arfvingen? En universalarfvinge! Å, då be­
höfver jag inte fråga efter namnet, åtminstone inte
efter hennes förnamn, ha, ha –»
»Hva fan har han så förbåldt roligt åt?
Jacob är förnamnet, och som efternamn sätta vi
Enberg.»
»Hur sa’? Hva behagas? Menar farbror – ?
Är det inte Blenda?»
»Mina egendomar Björkenäs och Klockeberga
med underlydande, allt mitt lösöre för såvidt det
icke är af fideikommissnatur, samtliga i min port­
följ befintliga obligationer, aktier och depositions­
bevis tillfalla efter min död Jacob Enberg dock
med skyldighet för honom att af dessa tillgångar
till vissa personer utbetala närmre specificerade
lifstidspensioner. Dock träder icke detta testa­
mente i kraft och utbetalas icke till sagde Enberg
ett öre, förrän han blifvit lagligen vigd vid min
dotter Blenda. –
Hvasa? Kom sen med Hylteniussar på Björke­
näs och Klockeberga, min söte bror. Hvasa?»
Hans nåd skakade af glad och triumferande
sinnesrörelse. Häradshöfdingens dumt häpna min
gaf honom en försmak af födelsedagens fröjder.







IV.

Barnen vandra upp till Tanningestugan.

Nils, kusken, förevisade stallet, under det att
häradshöfdingens skjuts spändes för. Abraham
Björner hade hästintressen i släkten och ville
gärna vara kännare. Inför Nils kände han sig
emellertid ej fullt så säker i sadeln och nöjde
sig med att i högst allmänna ordalag berömma
stall och besättning.
»Å ja vars. Men inte är det, hva det har
varit. Hans nåd har inte samma sinne för tocke
här, som han har haft. Nu sen bena blitt sådana.
Nej, det har han inte. Det är just bara Jacob,
som går här nere. – Ellers är det just Jacobs
häst, den där.»
»Så. Hm. Ett präktigt djur. – Jaså, unge
herr Enberg håller sig med häst?»
»Ja, så till sägandes. Det är ju han, som
rider’n. Stoet ska väl vara Blendas.»
»Ett vackert par. Ungherrskapet tycks ha
smak.»
»Å ja vars. Jacob är inte så dum. Ellers
är de ju ensamma om att rida på går’n. Om

en undantar inspektorn. Och han är inte så
mycket för’t.»
»Jaså. – Nå, ungdomarna rida väl desto fliti­
gare?»
»Å ja vars, ibland så sätter de till. Ellers skalar
de mest omkring i skogen. De håller till i Tan­
ningestugan, om häradshöfdingen vet – gamla
jaktstugan.»
»Så? Hm. – Hvem har de i sällskap där?»
»Jaaha, det vet jag inte. De är väl helst för
sig, kan jag förstå –»
Häradshöfdingens hippologiska intressen gåfvo
vika för rent mänskliga. Och han skulle oändligt
gärna velat fortsätta sina forskningar. Men i ett
olämpligt ögonblick kom nu Lars med budskap
om, att allt var färdigt för afresa. Nils skyndade
hem efter livrérocken. Och häradshöfdingen
vandrade makligt uppför allén.
På gårdsplanen stod ekipaget, Jacob höll
hästarna.
»Goddag igen, min unge vän, hur mår ni
efter den häftiga ridten?»
»Tack bra. Det var ingenting.»
»Ja, jag hör af Nils, att ni är en god ryttare.
Lilla fröken Blenda rider ju också? – Det var
synd, att jag inte fick hälsa på henne.»
»Blenda är uppe hos hans nåd och säger god­
natt.»
»Half nio! Det är väl aldrig fröken Blenda,
som går så tidigt till sängs?»

»Nej då, det är hans nåd. Vi ska upp till
Tanningestugan i kväll.»
»I kväll?»
»Ja, patron Siedel ska komma och hämta mig
där klockan fyra i morgon bitti. Han har en lya
i Björkenässkogen, och så tror han, han ska få
tag på räfmor själf. Det är då lögn, förstås. Men
han är så envis.»
»Såå. – Ska lilla Blenda också vara med på
jakten?»
Jacob skrattade.
»Klockan fyra? Då sofver hon som en stock!»
»I Tanningestugan?»
»Ja, där finns britsar och filtar. Men djäkligt
med mygg är det där uppe. Vi sätter rökgubbar
rundt ikring oss för myggens skull.»
»Jaså.» Häradshöfdingen tände en rescigarr.
»Då reser vi då, Nils. – Adjö, herr Enberg, vi
träffas igen. Vi få nog ett och annat att – att
göra med hvarandra.»
Middagseldens sista glöd förlänade en viss
värme åt hans handtryckning.
»Adjö, adjö, herr Enberg. Hälsa lilla Blenda!»
Jacob stirrade efter honom, han begrep inte.
För att säga sanningen begrep inte Abraham
Björner heller riktigt. – Det vill säga – dagen
hade gifvit honom så många skiftande intryck.
Och eftermiddagsstämningen förde icke med sig
några särdeles skarpa, rediga tankar.
Ett tyckte han sig likväl kunna skönja. Det

där villkoret – sine qua non – i testamentet
det torde väl redan vara uppfylldt – eller åtmin­
stone ganska nära – eller åtminstone på god väg.
»Djäklar i det snuset,» tänkte Abraham Björ­
ner. Och det var den redigaste tanke, han för
ögonblicket kunde komma ut med.

*

Gubben Johnsson följde barnen en bit på
väg. Han tyckte om att taga sig en liten afton­
promenad, det lättade lite på porterångorna.
»– Annars blir det en lukt af dryckjom uppå
sofkammaren, så en kan bli nästan pirum.»
»Isch, att Johnsson ska dricka så mycket!»
»Ja, se lilla Blenda, det är då inte så mycket,
som det ser ut till. Det är mera till tidsför­
drif, en sitter så där och knackar med muggen.
Nå och han Jacob fick ta häradshöfdingen
i hand?»
»Fick? Det var han, som tog mig i hand.»
»Var inte så karsk för det, lille Jacob. Den
där Björner tar hin själf i labben, om det bär
sig så. Hva hade han annars att förtälja, härads­
höfdingen?»
»Han sa’, att vi nog skulle få med hvarann
att göra. Det vete sjutton, hva han menade.»
»Å, sa’ han? – Hör nu, hva ränner hon i
väg efter, jäntan? Jäntor och vägar – det är
lögn, det. Ränna hit och ränna dit och buga

sig sju gånger sjuttio resor efter små usle blomster.
Jo, jo, håll i dem, den som kan – det blifver
han väl varse, lille Jacob. Han har lifvet för sig,
och det är trefligt nog, sa’ han, som skulle hänga.
Hör nu, eftersom vi är inne på förståndet,
så ska en kanske ge Jacob ett varningens ord.
När nu domprostinnan kommer till gården –»
»Hvem är det?»
»Hvem är det? Ja, det blifver han nog
varse, hva det lider, Jacob lille. Annars ska det
väl vara baronens högvälborna syster. – Nå, när
hon nu kommer till gården, så är det nog bäst,
Jacob håller sig på mattan. Om inte för annat
så för lilla Blendas skull –»
»Hva menar Johnsson med det?»
»Jo, jag menar som så, att såna här kvälls­
promenader till Tanninge, de är nog inte efter
domprostinnans sinne.»
»Ja, inte tusan tror väl Johnsson, att jag
tänker ta någon domprostinna med mig till Tan­
ninge?»
»Aåårr tvi – tvi vale. Var det likt något,
det. Ja, en säger ju, hva som kommer en i
tankarna. Och hva nu den här patron Siedel
beträffar, så är det nog inte värdt, att Jacob
nämner honom för ofta, för se, han är inte om­
tyckt. Och gubben Johnsson ska vi då aldrig knysta
om. – Nå, han sticker nog inte näsan utom
dörren sin, så länge det osar svafvel –»
»Är Johnsson rädd för domprostinnan?»

»Rädd? Å nej, inte bäfvar jag inte. Men nog
förblifver jag uppå min kammare.
Hva har hon nu fått tag på, lilla Blenda.
Si, si, tocken grannlåt!»
»Lukta får Johnsson känna!»
»Lukten den är förgången. – God natt med
er, ungar. Det ska hin springa kapp med en
jänta i dimma.»
»Hör nu, Johnsson – hälsa mor! Jag glömde
säga henne, att vi skulle gå till Tanninge. Tala
om för henne, att patron Siedel och jag ska jaga.»
»Visst ja, visst ja. – En torde få hissa krut­
flaggan öfver Enbergskan – till allmänhetens var­
ning,» mumlade Johnsson och försvann i dimman.
Barnen sträfvade vidare, Jacob med mat­
korgen, Blenda med blommor. Vägen slingrade
fram öfver kullerstenar och tallrötter. Dimman
tjocknade.
»Usch, den här dimman få vi ha hela vägen.
Den kommer från Tanningesjön.»
»Det gör väl inget. Fryser du, så får du
ta min rock öfver axlarna.»
»Bara jag inte blir rädd. – Hva är klockan?»
»Half tio tror jag. Vi är väl framme vid
elfvatiden.»
»Och så ska du upp klockan fyra?»
»Half fyra. Men du behöfver ju inte vakna.»
»Nej, det kan du sätta dig på, att jag inte
tänker göra. – Hör du, du! Tror du, att tant
är ond på mig?»

»Nej, hvarför skulle hon vara det?»
»Ja, men det tror jag. Lena berättade, att
Toni och tant grälat om oss. Men hon hörde
inte riktigt, hva de sa’.
Är Toni din pappa?»
»Det vet du väl.»
»Ja men, hvem är min pappa då? Är det
onkel?»
»De säger det.»
»Tänk så lustigt. Hvarför ska jag säga onkel
då? Det betyder ju farbror?»
»Hur ska jag kunna veta det. Du pratar så
mycket smörja.»
»Vet du, hva han sa’ åt mig i kväll?»
»Nej.»
»Han sa’, att jag ska gifta mig med dig.»
»Ä, du pratar!»
»Det gjorde han visst det, jag svär! Först
sa’ han: ’Hur gammal är du nu, min lilla krum­
melur?’ – ’Sexton’, sa’ jag. Fast jag är då inte
mer än femton – men det kan han ju aldrig
hålla reda på. ’Jaså,’ sa’ han, ’då får du allt
vänta ett par år.’ – ’Hva ska jag vänta med?’
sa’ jag. – ’Med att gifta dig, din krummelur.’
– ’Pytt’, sa’ jag, ’jag tänker aldrig gifta mig.’ –
’Joho, min söta, det är just, hva du ska och det
med Jacob Enberg.’ Jag trodde, han skojade för­
stås. Men du skulle ha sett på Vickberg! Han
blef lång och svart som en ond ande, och så
sa’ han: ’Herr baron och kammarherre!’ Du vet,

som han gör. Men då blef onkel ond och gaf
honom en puff i magen med käppen och sa’: ’Sköt
han sitt, fula krummelur!’»
»Hva sa’ du då?»
»Å, jag skratta, förstås. Och så blef onkel
god igen och kysste mig midt på mun.»
Tystnad. Blenda höll sig så nära sin vän,
som hon bara kunde. Men dimman var tät, och
Jacob vände bort sitt ansikte.
»Hvar är vi? Ha vi gått förbi milan?»
Ett kort: vet inte. Och ny tystnad. Tan­
ningeforsen hördes helt nära, och Blenda undrade,
om de verkligen hade kommit så långt, eller om
det var dimman, som villade.
Hon fick icke något svar på sin fråga. Och
hon hade svårt att hålla jämna steg med Jacob,
som tydligen fått brådt.
»Jacob du?» – Nej, intet svar.
»Jacob – det kom inte midt på mun. För
jag vrickade med hufvudet, så de kom mest på
örat –»
De vandrade fortfarande tysta men nu så nära
hvarandra, att de stötte ihop vid nästan hvarje
steg. Jacob hade saktat farten och gick nu bred­
vid eller strax bakom Blenda. Han gick på tå
bakom henne med pannan snuddande vid hennes
hår och med läpparna nära hennes hals. Hon
tvärstannade.
»Isch, så du knuffas, Jacob!»
Då tog han henne öfver brösten, han böjde

henne bakåt och kysste hennes panna och hennes
kinder, som voro fuktiga och kalla af dimman.
Hon hviskade:
»Jag ska aldrig kyssa någon annan än dig,
bara dig.»
Hon ville, att han skulle kyssa hennes mun.
Det vågade han icke. Hon slöt ögonen och vän­
tade, väntade så länge. Han kysste hennes ögon.
Handen sjönk sakta i en båglinje ned öfver
hennes sida och höft. Och plötsligt tog han henne
kring lifvet, svängde henne rundt och släppte
henne.
»Ja, du är då så dum, du,» suckade hon.
»Kom så springer vi! Annars blir du kall.»
Men det var icke lätt att springa i mörker
på den steniga vägen. Blenda snafvade, slog sina
tår i rötter och stenar, tappade blommorna. Jacob
ville taga hennes hand, men hon måste hålla sina
blommor med båda händer.
»Vi kommer visst aldrig fram! – Hvarför
skulle vi gå till Tanninge i kväll? Vi kunde väl
ha väntat tills i morgon bitti.»
»Nej, jag ville inte vänta tills i morgon.»
»Hvarför?»
»Hvarför! Därför att jag inte ville.»
»Du tror förstås, att jag är en hund. Men
jag är inte alls någon hund, och jag behöfver
inte alls lyda, därför att nådig herrn vill! – Nu
vill jag vända om hem.»
»Inte har du någon vilja!»

Hon stannade. Han tog henne hårdt kring
lifvet och släpade henne med sig. Hon sprattlade,
ref och högg ikring sig som en fångad ekorre.
Men det hjälpte icke. Hon bad honom tänka på
blommorna, på klänningen, på matkorgen. Hon
gaf upp små smärtfyllda skri för att skrämma
honom. Men det hjälpte icke. Han släpade henne
med sig.
»Säg, har du någon vilja? Har du någon
vilja?»
Till sist kapitulerade hon – med villkor.
»Nej – jag har inte – om du kysser mig –»
»Jag har ju kysst dig.»
»Om du kysser mig riktigt –»
Nu återstod den sista branten, på hvars krön
jaktstugan hvilade. Nu lättade dimman något,
tallarnas oregelbundet vridna och svängda kon­
turer trädde starkt fram ur det grå.
»O, Jacob lille, hvad jag är trött! Kan du
inte bära mig uppför backen?»
»Du, som är så tung! Men ta i, så ska jag
dra.»
»Den som hade klänningen af sig!»
»Den hyfvar vi i ett tag. Så får du kojsa
sen. – Har du tändstickor?»
»Det finns däruppe. Men jag tror inte, vi
har ljus. – Å, hör du, tänd inga rökgubbar! Jag
får så ondt i hufvut.»
»Vill du hellre, jag ska röka pipa hela natten?»
»Ja, det är bättre.»

»För dig, ja!» skrattade Jacob. Han drog sin
sömniga flicka uppför backen, drog henne upp
ur dimman, som böljade som ett blåhvitt vatten
kring jaktstugans sockel.
»Nu du. Tänk om någon stulit nyckeln! Nej,
här är den. Stå på benen, flicka! Upp med
dörren! Usch en sån luft! Vi få lof att ha
fönstret öppet hela natten.»
»Ja men myggen,» mumlade Blenda.
»Jag ska röka på dig. Korgen sätter vi här.
Och så upp med fönstren! – Hvar finns tänd­
stickorna? Du har då inte reda på någonting.
– Ska du ha mer än två filtar, inte? Då tar
jag den tredje. – Nej, men kan du då inte stå
på benen! Ska jag hjälpa dig med klänningen?
Det är då ena satans hyskor, du har. Nej, stå,
hör du! – Se så där. Putt ikull med dig på
britsen. Vänta, så ska jag ta af dig på fötterna.
Gud sig förbarme, hva du är lat, flicka. – Så
där.»
Han lade upp hennes fötter på britsen. Han
rullade in henne i filtarna, gjorde henne till ett
bylte och vände hennes näsa mot väggen.
»Är det bra nu?»
»Ja – då –» kom det halft i sömne.
»Då ska jag gå ut och se om det lyser på
Björkenäs.»
Hon rullade rundt och grep efter honom.
»Jacob! Du får inte gå ifrån mig! Inte så
länge det är mörkt. Då skriker jag!»

»Jaså får jag inte? Nå, då får jag inte.»
Han tog sin filt och lade den nedanför Blendas
brits. Rökgrejorna halades upp ur fickan, så
satte han sig med korslagda ben på filten, stoppade
pipan, tände.
»Det är bra skönt att ligga häruppe, Jacob.
Tycker du inte? Jag tycker, jag ligger så högt
uppe – rakt uppe i luften – och ingen kan nå
mig – mer än du.
Sug riktigt, så kan jag se dig, då det blossar
upp i pipan. – Å, så lustig du ser ut! Alldeles
som gubben med bara magen.»
»Är jag så ful som gubben?»
»Nej, du är inte ful alls.
Hör du, ska vi ta och stanna här uppe,
tills den elaka gumman farit sin väg?»
»Domprostinnan? Hon kan väl inte göra oss
något ondt? Hvarför är du rädd för henne?»
»Jo, hon kan säga, att vi inte får vara så
mycket tillsamman. Det säger Lena, att hon kan.
Och hon ska vara så elak.»
»Du är dum. Vi behöfver väl inte bry oss om,
hva den elaka gumman säger.»
»Det förstås. Men i alla fall –»
»För resten – om du vill, så kan jag be patron
Siedel, att vi få hämta mat hos honom. Och då
kan vi stanna här, hur länge vi vill. Vill du
det?»
»Jaa-aaa,» slutade det i en lång gäspning.
»Sof nu, bylte!»

Åter en lång gäspning, och redan började
andedragen blifva lugna, jämna, en sofvandes.
Jacob lät hufvudet sjunka bakåt och stödde hjässan
mot britsens kant. Han lyssnade till det svaga
surret och sände väldiga rökskyar upp i mörkret.
Plötsligt plumsade en mjuk, sömnigt slapp
liten hand ned på hans uppåtvända ansikte.
»Jacob lille – jag tycker allt om dig.»
»Gör du?»
Han kysste handen och lade den på sin axel.
»Gör du?» upprepade han.
Myggorna surrade ilsket. Tjock, gulhvit steg
röken ur det glödande piphufvudet, steg och för­
svann i mörkret.







V.

Patron Siedel och hans gäster. Fru Enberg
talar förstånd med hans nåd.

Patron Arvid Siedel presiderade vid frukost­
bordet i Björkenäs’ låga, mörka sal. Patron Siedel
var afgjordt för lång för sina låga rum. När han
stod upp, var det icke stort mer än en trekvarts
meter mellan hans hjässa och taket, och för att
kunna se ut genom fönstren måste han böja sig.
Arvid Siedel hade alltid varit ett åbäke, jänglig
och omöjlig och med mongoliskt sneda ögon. Hans
armar voro likaledes öfver medelmåttan långa och
slutade i smala händer och benrangelsmagra fing­
rar. Sina händer rörde han emellertid med ett
visst måttfullt behag. Och som han meddelade
sina tankar och önskningar hufvudsakligast genom
gester, var detta att sätta värde på.
Patron Siedel tyckte, det var obehagligt att
tala. Då han någon gång brukade sin tunga, ut­
gingo ofrivilliga små spottstrålar ur hans mun.
Och så mycken smälek hade han i sin ungdom
lidit för detta naturfel – framför allt från den be­
undrade Julia de Sars’ sida – att han numera

helst undvek rikta sina ord till andra än hundar,
hästar och torpare.
Jacob och Blenda voro denna morgon gäster
vid Björkenäs’ frukostbord. Med artiga små hand­
rörelser bjöd värden dem af sitt bords läcker­
heter, och ungdomarna visade sig till fullo upp­
fatta det stumma språket. Blenda, en grad mått­
ligare, beskyllde till och med Jacob för att vara
en riktig »gluffgluff».
»Ja, inte blir det väl mycket kvar åt de där
båda sömntutorna. Hva är det för folk, som inte
ids äta frukost klockan åtta? Stadsherrar, kan jag
tro? Ha de kommit för andjakten?
Inte? Ja, vi ha då inte mycket i den vägen
att bjuda på.»
»Jag har inte bjudit dem.»
»Är det goda vänner eller är det släktingar?»
frågade Blenda.
»Rogers.»
»Å tusan, är det hans nåds släktingar? Hvarför
kom de inte till Rogershus då? Där ska ju bli
främmande.
Ja, oss kan det ju göra detsamma. Men
lite förargligt är det i alla fall. För vi hade tänkt
stanna i stugan någon vecka och få mat här. Men
ska patron valla omkring med stadsherrarna, så
blir det ju inte så trefligt. – Hur länge ska de
stanna?»
Siedel ryckte på axlarna.
»Jo, jo,» nickade Jacob samförstånd. »Stads­

herrar blir man inte af med, så länge de ha en
bit kvar af semestern. Då är bara frågan, hvilka
som ska vara obehagligast: herrarna eller den
elaka gumman –»
»Hvem ?»
»Domprostinnan. Hon ska ju vara så elak.
Ja, henne känner väl patron?»
»Hon är inte elak,» bedyrade Arvid Siedel,
förnekande sin ungdoms lidande.
»Inte? – Det vete allt fåglarna. Hemma flyger
de omkring som yra höns. Mor har tappat både
handskar och vantar. Och hans nåd har tillkallat
en jurist.»
»Fröken Sara är ju med henne. Då måste
väl patron komma ned till Rogershus?»
Siedel knep ihop läpparna och gjorde ofri­
villigt en högst förtretad min. Blenda höll på
att brista i skratt och nöp sig kraftigt i armen
för att om möjligt betvinga sin lustighet.
I detsamma gick dörren till förstugan upp, och
in trädde en groft byggd, något klumpig ung
herre. Hans sätt att komma in verkade desto mer
klumpigt, som han tydligen var tämligen kraftigt
påskjuten bakifrån. Han såg ut att vara ganska
brydd.
Men den person, som hack i häl följde honom
genom dörren, var allt annat än blyg. Han trängde
sin mindre och spensligare gestalt förbi kamratens
och styrde kurs rakt på frukostbordet.
»Excusez-moi mon oncle, men när Per fick

nys om, att det fanns en flicka i huset, var han
omöjlig att hålla kvar i sängen. Och så fick jag
lof att följa honom. – Det här är utan tvifvel
vår lilla kusin Blenda. Högst angenämt! Och det
här är unge herr Enberg, inte sant? – Ja, jag
är Roger Hyltenius, jur. cand. och lindrigt sagdt
mycket lofvande. Och den där är brodern Per,
fordom ett ljus i Herranom och numera lika ly­
sande inom den hedniska filosofiens och de kät­
terska naturvetenskapernas områden.
Ja, du får ursäkta onkel, att jag slår mig
ned. Det här omänskligt tidiga uppvaknandet har
tändt min lustas eld. Ja, jag menar naturligtvis
den lusta, som har sitt säte i gom och svalg –
på latin: gola. Den lustan är mycket kraftigt ut­
vecklad hos allt, hvad Hyltenius heter. – Nej,
men så sätt dig då, Per! Om lilla kusin kunde
ana, hur den gossens framtid oroar mig. Han
är så opraktisk. – Å, vill herr Enberg räcka mig
saltkaret! Tack. – sätt dig, Per! En så enkel och
naturlig handling som att man slår sig ned vid
ett väl dukadt bord och förser sig, väcker hans
häpna förundran. Skulle inte herr Enberg vilja
dra honom i rockskjörtet, det brukar han begripa.
Nej se, nu satte han sig. Jo, nu ska ni få se, att
han kan allt äta, bara han kommer i gång.
Kusin skrattar. Men det är min själ på­
kostande, att behöfva gå omkring och agera dadda
åt store bror. Pierre, mon petit enfant il faut
que tu mange.»

»Sluta då för fan!»
»Per! Inte svära i damsällskap.
Hör du, onkel, Björkenäs är allt en gammal
kåk. Jag hoppas, Klockeberga är mer respektabelt.
Nå, vi ska undersöka förhållandena. – Ser lilla
kusin, vi är hitkomna i den infama afsikten att
söka intrigera till oss ett eller annat af de här
ställena, helst båda förstås. Konkurerar lilla kusin?
I så fall vill jag ifrigt tillråda en kompromiss.
Hennes nåd änkedomprostinnan har nämligen be­
slutat att göra någonting för sina söner. Och
jag för min del har aldrig sett eller hört talas
om, att hennes nåd ändrat ett redan fattadt beslut.
–Aj! – Kan lilla kusin tro det? Han sparkar
mig på benen!»
Blenda brast i gapskratt och smittade Jacob.
Patron Siedel gjorde en svårtydd grimas. Per
sökte ursäkta.
»Jag hoppas, farbror inte blir förargad på den
där pratsjuke pojken. Han menar inte så illa –»
»För all del,» stötte Siedel fram. »Det är mig
kärt. Er far var också mycket liflig.»
»Ja, far hade också ett flygande ingenium –
kanske inte fullt så flyktigt som mitt. Han var
ju också domprost. Jag skulle tro, att Per har
ärft något af hans andes djup och vidd. Jag där­
emot ligger mer åt papegojshållet. – Hva för
sorts manfolk föredrar lilla kusin? De lustiga,
glada eller den mer tunga och oändligt mycket
mer djupsinniga Per-typen?»

»Jag föredrar inga manfolk,» skrattade Blenda.
»Kanske inte ens fördrar dem? Det var ett
svårt fall. – Å, får jag be om skinkan! – Jag
ska tala om, att då mamma ville skicka mig hit,
protesterade jag till en början på det allvarligaste.
För det första, därför att jag inte tycker om ’landet’,
för det andra var jag rädd att komma till besvär,
för det tredje visste jag inte, att lilla kusin fanns
här, och för det fjärde var jag vådligt ängslig, att
jag skulle få en gräsligt otäck föda. Men när jag
kom med det argumentet sa’ mamma: Var du
lugn, ett större matvrak än Arvid Siedel existe­
rar inte. – Jo, Per, det sa’ hon – vid alla änglar
i himlen, det sa’ hon –»
»Jag får säga, att jag skäms –»
»Fy, Per, skäms du för din egen mor! För
resten matvrak – det är det väl ingenting att
anmärka på? Näst det, att vara president i Svea
hofrätt, kan jag inte tänka mig någon angenämare
sysselsättning. Nå, räcker förmågan till och är
lyckan god, så kommer jag nog att få förvalta
båda ämbetena.
Apropos, har onkel varit på Rogershus
något? Inte? Nå, lilla kusin kan kanske lämna
nödiga upplysningar. Hur mår hans Högväl­
borenhet? Hälsa och humör tillfredsställande?
Det är oändligt viktigt för den snyltande släkten
att hålla reda på sådana saker. Man påstår att
gubben emellanåt ska ha raptus af en obetvinglig
ilska? Är det sant det?»

»Onkel är allt mycket ond ibland,» vidgick
Blenda tveksamt.
»Onkel? – Jaså, javisst. – Jaså han är det?
Han lär ju begagna käppen inom den trängre
vän- och betjäntkretsen. Nå, man får beväpna
sig med tålamod. Ett och annat blånyp tar man
ju gärna för den goda sakens skull. – Se, mamma
har fått den geniala idén att sammanföra oss med
vår morbror. Hon vill visa honom, att han har
ett par både intelligenta och älskvärda nevöer.
Men för att inte förevisningen ska bli alltför plåg­
samt lång, håller hon oss försiktigt nog dolda
häruppe i skogen. Och när så stunden är inne,
komma lille Per och lille Roger traskande bakom
mammas förkläde och sticka fram sina små huf­
vuden och säga: Tittut, onkel. Och då säger den
goda modern: Si, Roger Abraham Nebucanezar, si
dina arfvingar!
Ja, lilla kusin skrattar. Men det är inte
så sabla roligt att gå omkring och agera fattiga
släktingar. Blenda kan tro, att jag har horribla
skulder! Och Per sen! Rys för oss båda, är
du snäll Per. Jag har druckit så mycket varmt
kaffe!
Ja, onkel Siedel må tro, att det är åt fanders
med de Hylteniuska affärerna! Totalt perdu!
Hennes nåd har inte kunnat skaffa sig någon ny
svart sidenklänning på de sista sju åren. Och
Per går ju klädd som en zigenare. Jag är den

ende, som är en smula prydlig. Men så är jag ju
också familjens skönhet.
Tror Blenda, att onkel är svag för ett prydligt
yttre?»
»Det vet jag inte.»
»Ja, men det vill jag innerligen hoppas. Det
är en af mina starkaste sidor. Per däremot är
ju mera glänsande invärtes. Men jag har satt
mig i sinnet att sticka ut brodern Per. Han har
visserligen större skulder än jag, men jag har
större behof. Jag är väldigt flott, må Blenda tro.
Säg mig nu på samvete! Hvem tror lilla
kusin, att hans Högvälborenhet kommer att hålla
mest af: mig eller Per?»
»Ja, inte blir det ni. Onkel vill helst prata
själf.»
»Bravo, kusin Blenda! Där fick Roger betyg!»
Per skrattade tungt och skrällande, så att det
ryckte till i flickan. Och patron Siedel gjorde
några fula grimaser. Men Jacob instämde hjärt­
ligt i skrattet. Ja, nog kunde Blenda svara, om
hon ville. –
Omedelbart efter frukosten förklarade Jacob,
att han och Blenda måste gå hem. Ska vi inte
stanna i stugan då, frågade Blenda? – Nej. Men
de skulle gå den vägen omkring för att stanna och
ta korgen. Siedel skulle gå till skogvaktaren, hade
alltså samma väg. Och herrarna Hyltenius bådo
att få göra sällskap.
Jo, naturligtvis. –

Roger lade helt och hållet beslag på Blenda.
Han pratade i ett, och hon skrattade. Jacob för­
stod icke, hur Blenda kunde stå ut med att skratta
så mycket. Blef hon verkligen icke led vid det
där eviga pratandet?
»Tar herr Enberg någon del i egendomarnas
skötsel?» frågade Per Hyltenius.
»Nej, hvarför skulle jag göra det?» Jacobs
svar lät en smula retligt. Han kunde icke förstå,
hvad människan menade med en så dum fråga.
Och dessutom var han icke lifvad för att öppna
något samtal med Per. Han måste höra, hvad
de framför gående, Roger och Blenda, sade.
»Jag tänkte – jag hade fått för mig, att herr
Enberg var landtbrukare?»
»Man kan väl inte vara landtbrukare, då man
ingenting har att bruka,» afklippte Jacob och vände
sig därefter till patron Siedel:
»Ska patron i alla fall gå upp om jaktstugan,
så kan ni väl stänga dörren? Korgen får vara
så länge. – Det var bra. Då ta vi af här, Blenda,
och gå ginvägen.»
Roger ville göra sällskap äfven till Rogershus
– som en spion eller förföljd flykting ville han
irra omkring i parkens gömslen. Men mot denna
plans förverkligande satte Per ett mildt, broder­
ligt våld. Och sällskapen skildes åt.
Då Jacob trädde in i betjäntflygelns sal, hade
klockan nyss slagit ett. Han väntade sig följakt­
ligen skola finna virabordet besatt och modern

med sin stickstrumpa i fönstersmygen. Det var
sin mor han sökte.
»Hvarför är Johnsson ensam?»
»Säg det, Jacob lille, säg det.» Johnsson knacka­
de med portermuggen och nickade hemlighets­
fullt.
»Hvar är mor?»
»Inte vet jag. Kanske är hon hängandes i
ett spjällsnöre, eller ligger hon i brunnen –»
»Hva pratar han för smörja?»
»Jo, jo, Jacob lille. Här har timat saker. Hans
nåd har fått slag, Vickberg har hängt sig, Toni
dränkt sig. Och Enbergskan ligger och gräddas
i sin egen bakugn. Hi, hi, hi – tvi – åårr –
tvi vale.»
»Är Johnsson full?»
Nå, att Johnsson druckit en smula mer än
vanligt kunde väl icke förnekas. Men så hade
det också timat saker. –
I går afton hade Johnsson lyckligen räddat
sig upp på sin kammare. Han hade nog hört,
att Enbergskan snodde omkring och letade efter
barnen. Men Johnsson höll före, att den oron
nog skulle stillas hans hjälp förutan. Och så kröp
han till kojs.
Knappt hade han fått täcket öfver hufvudet,
förrän Lovisa Enberg och Toni kommo uppram­
lande för trappan och in i hans kammare. Sanner­
ligen höll inte Enbergskan på att dra täcket af
honom! Johnsson var den, som sist varit till­

samman med barnen. Hvart hade de tagit vägen?
– Ja, där gafs ingen pardon. Sanningen måste
fram. Och eftersom Johnsson var något förargad,
kom den tämligen burdus. Jo, nog skulle ungarna
ligga i Tanningestugan i natt!
»Du skulle ha sett din mor, Jacob lille! En
kunde då aldrig tro, att Enbergskan skulle bli
så etter befängd. Men de säger ju, att det ska
vara lite friherrligt blod i henne också.»
Redan klockan tio denna morgon hade hon
begärt och erhållit företräde hos hans nåd. Sam­
talet hade börjat under synnerligen vänskapliga
former – åtminstone från hans nåds sida.
Jaså, fru Enberg kom med det där pratet om
skolgång nu igen. Ja, men tyckte hon inte, att
Jacob var för gammal att sättas bland småpiltarna
på skolbänken. – Jo gunås, nog hade han väl
blifvit för gammal för en vanlig lärdomsskola.
Men han kunde skickas till en landtbruksskola eller
någon annanstans, där han finge lära ett yrke,
hvaraf han kunde hafva sin goda och hederliga
utkomst.
»– Efter Vickbergs utsago lär hon ha talat
riktigt rart, nästan som salig komministern i
tiden –»
Och när hon slutade, satt hans nåd där och
nickade samförstånd och menade, att det nog kunde
äga sin riktighet. Men, sade han, hvad tror hon,
att lilla Blenda ska säga om den saken?
Det var gnistan i krutdurken. Fru Enberg

exploderade med dunder och brak. En sådan
predikan hade salig komministern icke vågat hålla,
ej ens i den uslaste torparstuga. Och så många
kraftiga språk och präktiga Guds ord hade den
gamle syndaren, baronen, knappt hört under hela
sin lifstid.
Men det underbaraste af allt, det var, att hans
nåd ingalunda tycktes ta illa upp. Visst satt han
ju där och kisade en smula och fingrade på näs­
tippen. Men emellanåt nickade han god mening.
Och sannerligen såg icke Vickberg, hur han en
gång knäppte sina händer alldeles som i andak­
tens stund. Vickberg kände sig riktigt ängslig och
tecknade åt frun, att hon för all del måtte sluta.
Det gjorde hon också. Men i sistone tog hin
ledningen och ingaf henne följande ord:
»Nej, ers nåd, vi stå inte till svars inför Gud
och våra samveten med att låta barnen springa
ikring utan tuktan som riktiga hedningar. Och
hva tror väl ers nåd, att hennes nåd domprostinnan
ska tänka, när hon nu –»
Längre hann icke fru Enberg. En hastig flykt
blef högst nödvändig. Vickberg slog upp dörren
på vid gafvel, och ut kom hon, följd af en käpp
och åtskilliga småsaker. Anfådd var hon, men
någon egentlig skada hade hon ju icke tagit. Och
underbart att säga stod hon redan en halftimme
därefter åter inför hans nåd. Och ännu under­
barare: hans nåd bestod henne en formlig ur­
säkt!

Det vill säga, han sade:
»Fick hon en käppsläng, så får hon skylla sig
själf, satans människa!»
Fru Enberg neg sin vackraste nigning och
förklarade, att käppslängar toge hon gärna, om
hon blott finge tala lite förnuft med hans nåd.
Hans nåd måste väl ändå medgifva henne rätten
att bestämma öfver sitt eget kött och blod?
Jo, det kunde han ju medgifva. Han var
till och med villig gå in på, att gossens uppfostran
borde fullkomnas. Men kunde icke det lämpligast
ske genom att tillkalla en duktig informator från
Uppsala? Eftersom den satans pastorn väl antag­
ligen icke var stort kunnigare än pojken själf. –
Nej, nu hade då fru Enberg aldrig hört på
maken! Skulle hennes långa drasut till son ha
informator? Han, som egentligen borde vara ute
och tjäna själf! Och skulle de ha en osnuten
Uppsalastudent löpandes omkring på gården? Så
att det skulle bli än mera flams!
»Det var då en satans krummelur att föra
lefverne! Vill hon kujonera oss, hvasa? – Nå,
hur hva det Vickberg sa’? Hva var det han
föreslog?»
Jo, Vickberg hade på nådig befallning fram­
kommit med en kompromiss. Jacob borde sändas
till en s. k. studentfabrik, där han med sina goda
förkunskaper rätt snart torde hinna fram till exa­
men. Därefter borde han sändas till akademien
för ett år eller två –

»– för att studera humaniora, eftersom hans
nåd täckes för gossens räkning föredraga en verk­
ligt bildad uppfostran.»
»Är det så, att han ska till Uppsala, så vill
jag, att han ska bli präst,» förklarade fru Enberg,
som den oväntade framgången gjort alltför öfver­
modig.
Men det skulle hon icke ha sagt. Hans nåd
hotade att köra henne icke blott ut ur rummet –
hvilket han också mycket riktigt gjorde – utan
äfven bort från gården. Äfven den trogne Vick­
berg fick sin beskärda del af vredens skålar. Men
han härdade ut och lyckades slutligen förmå hans
nåd att intaga sängen.
Johnsson för sin del trodde, att hans nåd fått
ett lindrigt slaganfall. Vickberg hade visserligen
förnekat detta men var själf så upprörd, att man
kunde befara en olycka. Och Toni hade bestämdt
gått och hängt sig. Åtminstone hade han nämnt
något om hängslen. Nej, det var nog bara gamle
Johnsson, som var riktigt karsk.
»Si, hans nåd är då alldeles etterilsken dessa
dagar. Men om en betänker, att hennes nåd Jullan
är i antågande den dag i öfvermorgon, så förstår
en ju sammanhanget, Jacob lille –»
Jacob ströfvade omkring i parken, han visste
icke, hvad han skulle ta sig till. Gå upp och vara
ovettig på hans nåd? Det kunde han ju icke,
eftersom han låg i sin säng och sof. –
Nu hörde han Blenda ropa. Han måste

svara, han kunde ju icke låta henne springa om­
kring hela dagen och ropa.
Blenda kom springande, hon såg alldeles för­
skräckt ut.
»Jacob du! Tant sitter och gråter. Hon bara
gråter och svarar mig inte ett ord.»
»Inte! – Hvar är hon?» 
»I er flygel – i sängkammaren.»
På flygelns trappa stod den lilla trinda in­
spektoren och undrade, hvad i all sin dar Jacob
kom sättande efter. Men han knuffades åt sidan,
och Jacob rusade uppför trappan, slog upp dörren,
in i salen. Han hejdade sig och gick på tå fram
till sängkammardörren, som stod på glänt.
»Mor,» hviskade han. Han vågade icke öppna,
han var rädd. – »Mor, du, hvarför sitter du här?»
Han sköt upp dörren.
Hon låg – stora feta människan låg fram­
stupa på sängen och grät. Jacob gick till henne,
än var han på den ena, än på den andra sidan
om sängen.
»Ä, mor du – var inte ledsen – var inte
förarglig nu, mor – ä, mor du –» var allt, hvad
han fann på att säga. Och då hon icke gaf ett
tecken, att hon ens hörde honom, blef han utom
sig. Han satte sig på sängkanten. Och så gjorde
han, som små barn bruka göra. Ett ögonblick
var hans ansikte stelt och intetsägande som en
mask. Därpå förvreds det i smärta, och gråten
prässade sig fram.

Så måste ju fru Enberg sätta sig upp och
torka sina tårar och gossens tårar. Å, han var
ju så rent vild, den gossen, när han någon gång
grät. Det var icke för en människa att stå ut
med – åtminstone icke för hans mor.
»Välsignade pojke, välsignade pojke,» vojade
fru Enberg. »Kan du då inte tiga!»
Jo, han teg, han bet i täcket. Men kroppen
skakade desto våldsammare. Det drog länge om,
innan skakningarna saktade. Slutligen blef det då
lugnt. –
»Är det mig, du är ledsen på, mor?»
»Ja, hvem skulle det annars vara!»
»Är det inte alls på hans nåd, inte?»
»Jag struntar i gubbskrotten!» bröt hon ut.
»Bara det kunde bli människa af dig, välsignade
pojke!»
Jacob hade ju verkligen hoppats, att han skulle
fått dela skuldabördan med baronen. Nu blef
han rent förtviflad – han bar således ensam
skulden? Men hvarför? Hvad hade han gjort?
»Är det därför, att jag inte arbetar?»
Fru Enberg prässade händerna hårdt mot
bröstet.
Jo, visst var det därför, delvis. Men det var
ju också annat. Detta att han alltid drog ikring
med Blenda, hela dagarna – ja, till på köpet hela
nätterna också. Gick där och nojsade med henne. –
»Nej, men mor då! Jag nojsar inte. Hva
menar du med det?»

Hon visste icke, om hon borde tiga eller tala.
Blodet stack och brände i hennes kinder, och
ögonen blefvo skumma. Att sitta här och rodna
och stamma inför min egen pojke! tänkte hon.
Det har jag då icke förtjänt, det är icke rätt af
den gode Guden. –
»Jacob – inser du då inte, att det inte går
an – som ni gjorde i natt –»
»Som vi gjorde i natt? Blenda låg på britsen
och sof. Och jag satt på golfvet och rökte, och
så somna jag också förstås.»
»Nu ljuger du, Jacob. Blenda har berättat –»
»Hva har Blenda sagt?»
»Ja, inte i dag – i dag har jag inte talat med
henne. Så det kan ju vara sant. Men hva ni
annars gör i den där gemena stugan. Att ni –
Och att ni bada –»
»Men söta, snälla, rara! Att vi bada! Få
vi inte det då? Få vi inte bada?»
Hvad skulle hon säga? Hvad skulle hon säga,
då den välsignade pojken icke ville förstå henne?
Och tänk om hon nu sade något och sedan –
Herre Gud, hon visste ju ingenting om sin gosse!
Ingenting, ingenting, ingenting! Det var värre,
än att gå i kola mörkret och leta efter tändstickor.
Och om hon sade något – sade något, som han
skulle missförstå. Om hon sade något, som han
aldrig tänkt på? Hon mindes själf den dag, då
förlåten rämnat inför henne, slitits itu af ovarsamma
händer.

Och plötsligt föll det henne in, att hon borde
berätta om sig själf. Hon berättade om sin ung­
dom, genomlefd och genomliden på detta Rogers­
hus, där människorna hade så liten lust och än
mindre förmåga att bereda hvarandra lycka. Där
nycken var en lidelse, lidelsen en nyck. Där
nycken ensam härskade, bestämde allt, trotsade
sig till allt. –
Jacob tyckte, att detta var svårt att höra. Det
var ju saker, som snuddat förbi honom så många
gånger, saker, som Johnsson sluddrat och sladdrat
om, saker, som han stänkvis förnummit ur gårds­
folkets hviskningar. Jacob afskydde denna Rogers­
hus’ krönika, denna cronique scandaleuse, som
hade så många pinsamma förbindelser med honom
själf, med hans mor! Han kände, att lyssnade
han väl en gång med öppna öron, med begär
att veta, så skulle den paradisiska friden försvinna,
tankarna blifva bittra. –
Han ville blunda, hålla för ögonen, be mor
tiga. –
För tredje gången denna dag mottog baronen
en anhållan om företräde – denna gång från
Jacob. Hans nåd hade nyss – något senare än
vanligt – förtärt sin filbunke, sina jordgubbar
och sitt glas Johannisberger. Styrkt af sömnen
och vederkvickt af vinet gaf baronen nådig till­
låtelse.
»Goddag, goddag, min gosse, hvasa?»

»Jo, jag kommer för att säga hans nåd, att det
är nog bäst jag far till någon skola nu.»
»Nå så, det ha vi ju kommit öfverens med
mor om.»
»Javisst, men mor trodde möjligen, att det
bara var skoj från hans nåds sida. Det vill säga,
hon menade, att hon inte just litade mycket på –»
»På mig? Hvasa? Är han rosenrasande, krum­
melur?»
»Nu ska inte baron bli ond, för det här är
allvarliga saker. Och att jag ska till skolan så
snart möjligt, det är alldeles säkert, det.»
Hans nåd svällde som en padda, ett tecken
till vrede eller till munterhet.
»Vickberg – säg den fördömda krummeluren,
att han ska till skolan, vare sig han vill eller ej.
Men tala utländska, Vickberg, det tör han förstå
bättre än svenska.»
»Då är vi ju alldeles eniga om den saken.
Då var det bara en sak till, jag ville säga –»
»Nå, så sjung ut!»
»Ja, det gäller ju egentligen inte mig utan
Blenda –»
»Jaså inte honom utan Blenda? Nå?»
»När jag nu kommer bort, så blir det förstås
lite ensamt för Blenda till en början. Därför
tycker jag, baron kunde skaffa henne en guvernant.
Men det säger jag hans nåd, kom inte med någon
elak gammal nucka! Utan tag en, som är ungefär

jämnårig med Blenda, så att hon kan ha något
nöje af henne också.»
»Alldeles. Befallningen skall efterkommas.»
»Jag befaller inte alls, jag säger bara, hvad
jag tycker. – Ja, så var det inget mer. Jag får
tacka så mycket.»
»Ingen orsak, min söte. – Hur länge tänker
han blifva borta från Rogershus?»
Svaret dröjde. Baronen kisade och blinkade
åt Vickberg. Vickberg måtte väl se, hur gossen
halstrades? –
Och så kom svaret helt kort:
»Det vet jag inte.»
Ånyo kisade och blinkade baronen, det såg
nästan ut, som tänkte han säga en lustighet.
Men plötsligt gjorde han en ful grimas, stån­
kade otåligt.
»Nej, hur fan ska man kunna veta det!
Adjö med sig, min söte.»







VI.

Domprostinnan anländer. Första skärmyts­
lingen.

Toni, iförd livré, satt på kuskbocken bredvid
Nils. Toni hade sökt befrielse från det ärofulla
uppdraget att hämta hennes nåd vid stationen. Men
baronens befallning visade sig vara oåterkallelig.
Och så fick då Toni lof att plocka fram sitt ly­
sande betjäntlivré, som icke varit i användning
under år.
Nå, hitintills hade allt gått mot förmodan lyck­
ligt. Domprostinnan var verkligen blidheten själf.
Med en liten hastig klapp på italienarens axel, hade
hon sagt: »Comment vous portez-vous, cher
monsieur? Et votre bon seigneur?» – Därpå hade
hon öfvergått till svenskan och frågat efter Vick­
berg, Lovisa, Blenda – »et votre beau garçon
– Comment s’appelle-t-il? – Jacque – je crois?
Il doit être grand maintenant – et très beau
– comme vous, mon cher Toni.»
En sådan älskvärdhet hade helt och hållet
förbryllat den stackars italienaren, och han hade
dragit en djup lättnadens suck, då i detsamma

häradshöfding Björner kommit springande med
hatten i hand, omfamnat och kysst på hand och
kind sin kära, vördade tant. Domprostinnan hade
därefter helt och hållet öfvergifvit franskan –
som hon talade med en viss andfådd ansträng­
ning – och på svenska fört ett fem minuters,
hviskande, tydligen ganska intressant samtal med
juristen.
Du är vänlig, men jag tror dig icke. Du
är falsk och du vill vara elak mot Jacob, tänkte
Toni, där han satt uppsträckt på kuskbocken. Då
och då måste han vända sig om för att besvara
domprostinnans frågor. Hon frågade om baronens
hälsotillstånd, om årsväxten, om tjurarna, om hun­
darna –
»– och Phylax, kära Toni! Hur mår Phylax?»
»Phylax sköts förliden sommar, ers nåd.»
»Sköts! Å Sara, hör du, Phylax är skjuten!
Och man har inte underrättat mig!»
»Kära tant, han var väl gammal och sjuk.»
»Jag hade gladt mig så, att återse det kära
djuret! Han var ju ändå så att säga kvar från
den gamla goda tiden. Nog kunde man ha under­
rättat mig. Men det är sant, det är alltför sant!
Jag är ju van vid, att man icke tar den minsta
hänsyn till mina känslor.»
»Ack, kära tant, man får icke fordra för mycket.
Alla äro icke lika känsliga som tant.»
Damerna fortsatte nu att tala sinsemellan

i låg ton, och Toni blef förskonad för vidare
frågor.
Toni satt och drömde om hemresan, sin hem­
resa, den långa, långa resan till Toscana. I går
afton hade italienaren beslutat begära sig fri ur
tjänsten. Hemlängtan hade han ju alltid haft, be­
slutet hade i själfva verket mognat under tjugu
långa år. Men dess verkställande hade måst upp­
skjutas dag efter dag, år efter år. Nu skulle det
ske. Förut hade han ju haft det, som bundit honom
vid Rogershus: gossen.
Nu skulle gossen bort, och hur länge han
skulle stanna borta, visste man icke. I går afton
hade Toni sökt upp Jacob, som satt på en bänk
i parken.
»Jag hör, att Jacob skall resa bort?» – »Ja.»
– »Skall Jacob resa snart?» – »Jag vet inte,
senast i höst.» – »När tror Jacob, att Jacob kom­
mer tillbaka till Rogershus?»
»Aldrig, far!»
Far!
Det var första gången. –
Nej, nu skall jag icke tänka på detta, ty då
börjar jag gråta. Och det ser fult ut att gråta,
då man sitter på kuskbocken, iklädd livré. Jag
skall tänka på, att jag snart skall resa hem. Jag
skall icke taga tjänst. Jag skall blifva en skicklig
värdshusvärd i någon god stad, kanske i Firenze.
Jag skall samla mycket pängar, mycket pängar,
mycket pängar.

Han rörde på fingrarna, som om han rullat
radbandskulor till många ave’n.
Aldrig? – det är ett stort ord i en ung mun.
Hvad kan det betyda? Två år, tre år? Att gå
där ensam på Rogershus tre år. – Nej, jag skall
icke tänka på detta. Jag skall resa hem och samla
mycket pängar. –
»Mitt Rogershus! Å, mitt kära, gamla Rogers­
hus!» utropade hennes nåd.
Ekipaget körde upp, Toni hoppade af och
öppnade vagnsdörren. Nedför trappan skyndade
Vickberg och Lovisa.
Hans nåd då?
Hela morgonen hade hans nåd varit vid ovan­
ligt godt lynne, pratat, skrattat och småsjungit
så falskt, som det rätt gärna var möjligt. Klockan
half ett hade han som vanligt gått till sängs.
Men sömnen hade varit långt ifrån god, störd af
elaka drömmar. Och uppvaknandet hade varit
förfärligt. Hans nåd var tydligen fullständigt bragt
ur fattningen.
Han ville ikläda sig sin kammarherreuniform
och trots herr Vickbergs milda protester gjorde
han det också. Dräkten hade icke varit använd
på många år och satt förfärligt illa, klämde honom
öfverallt, flera knappar gingo icke att knäppa.
Vickberg var förtviflad.
Väl iförd hela sin ståt började baronen vandra
omkring i slottet, stödd mot Vickberg och följd

af fru Enberg, Lars och Lena. Han envisades att
ströfva igenom alla rum, ja, han steg ned i källar­
våningen, inträngde i köket och rörde om bland
grytorna med sin käpp. I hvart enda rum hade
han någon befallning att utdela. Vissa saker skulle
tagas bort, låsas in, andra skulle i deras ställe
sättas fram. Han slog på möblerna för att se,
om de voro dammiga, han granskade fönsterna,
han lät den stackars fru Enberg stå på hufvudet
i lådorna för att plocka fram en massa saker. Det
visade sig, att hans nåd hade ett vidunderligt minne
för småsaker. Hvar är det och det, frågade han
gång efter gång. Och gafs det då icke klart
besked mullrade åskan på det förskräckligaste
sätt.
I hennes nåds rum nådde hans småaktiga ifver
sin höjdpunkt. Lovisa måste rifva upp säng­
kläderna och visa honom bäddningen. Han
undersökte nattduksbord och tvättställ och för­
summade icke att granska deras innehåll. Ett
dylikt misstroende var mer än fru Enberg kunde
stå ut med. Hon gick sin väg.
»Hvart tar människan vägen?»
»Antagligen gick hon ner i flygeln.»
»Hvasa? Ja, nu ska vi också besöka flyglarna.»
Men så långt gick det då icke. Vare sig det
berodde af den häftiga och ovana rörelsen eller
af stark själsspänning – hans nåd blef plötsligt
illamående. Han fick kräkningar och diarré,

Kammarherreuniformen måste läggas af, och hans
nåd lades i sängen. –
Domprostinnan ville genast skynda till sin
brors sjukläger, men Vickberg förklarade, att
baronen sof och icke finge störas. Fru Enberg
inbjöd till middag.
»Ack ja, låt oss dinera! Du är nog hungrig,
kära Sara. – Räck mig din arm, Lovisa! Du får
inte lämna mig. Å, jag har så många frågor att
göra! – Vickberg, kom ihåg, att vid minsta tecken
till uppvaknande, måste jag genast tillkallas. Jag
vill vara den första, som möter hans blick, den
käre, käre Roger –»
Middagen aflöpte på ett för fru Enbergs känslor
synnerligen tillfredsställande sätt. Hennes nåd
hade idel loford för allt och alla. Och att höra
med hvilket vänligt intresse hon talade om Jacob,
gjorde förfrågningar! Fru Enberg måste naturligt­
vis berätta den sista stora nyheten.
»– Och det känns ju nästan, som om jag
skulle mista gossen. Ja, Herre Gud, så känns det!
Men det är ju till hans bästa –»
»Ja, den ställning han nu kommer i, kräfver
ju en helt annan uppfostran än – än hvad han
eljest borde ha fått.»
Fru Enberg ryckte till. Det hade varit något
i domprostinnans tonfall, något, som hon kände
igen från forna tider, en viss skärpa. –
»Hvad menar ers nåd? Inte har den stackars
gossen någon ’ställning’?»

Domprostinnan snörpte på mun.
»Å, kära Lovisa!
Men hvarför får jag då inte se de söta
barnen? Hvarför komma de inte och hälsa? Det
är då bra besynnerligt, min kära Lovisa. Skulle
du inte vilja säga dem, att det kommit en gammal
tant till Rogershus. Säg dem, att hon håller
hjärtligt af dem och gärna skulle vilja omfamna
de kära unga varelserna –»
Jo, fru Enberg var naturligtvis villig att ut­
föra det nådiga uppdraget. Hennes bortgång
tycktes göra luften lättare, domprostinnan anda­
des ut.
»Såg du hennes min, Sara? Å, gubevars så
oskyldigt! Den stackars gossens ställning! Det
var den mest impertinenta min, jag någonsin sett!»
»Men hon kanske inte vet –»
»Hon! Var du så lugn, min goda Sara, det
ligger många års skickligt bedrifvet intrigspel bakom
Rogers vanvettiga beslut. Har jag inte alltid sagt
dig, att Enbergskan är en falsk markatta? Men
jag förstår mig inte på dig, kära Sara. Du har
tagit dig en ovana att alltid motsäga mig –»
»Snälla tant!»
»Ja, seså.
Men kan du tänka dig någonting mera
cyniskt än Rogers testamente? Den siste Roger
Bernhusen de Sars insätter ett oäkta barn såsom
universalarfvinge! Mon dieu! Och om det ändå

vore hans egen bastard! Men en tjänares oäkta
barn!»
»Det är verkligen otroligt. Men kan inte ett
så underligt testamente förklaras ogiltigt?»
»Omöjligt! Den beskedlige Björner sa’ mig,
att alla vederbörliga former skola iakttagas. Och
naturligtvis får man icke ett ögonblick tänka sig,
att han skulle kunna begå något formfel. – Nej,
vi måste använda andra medel. Och det säger
jag, att i trots af det alltför tydliga och sårande
misstroende, som Roger har visat mig i denna sak,
så kommer jag att uppbjuda hela min förmåga
för att ställa allt till rätta. Sedan må den Högste
befalla och styra, som Han för godt finner.
Hvad vill det här säga? Hvad är det för
en flicka? Hvar kommer hon ifrån? Har hon
stått och lyssnat?»
Flickan, som kommit in i salen bakom hennes
nåds rygg, bar en stor skål jordgubbar. Hon ställde
skålen på bordet, trädde ett steg tillbaka och neg
mycket vackert och djupt – kanske alltför djupt
och med en smula skälfvande knän.
»Nå, hvad heter hon?»
»Blenda. – Tant Enberg sa’ –»
»Mon dieu! C’est la petite – Mitt kära barn,
gif din gamla tant stora famnen! Ser du, Sara
– hur nätt – comme elle est ravissante! Elle
ne ressemble pas du tout à son pauvre père –
Kyss mig på kinden mitt kära barn!» ’
Blenda efterkom uppmaningen och kände sig

nu lugnare. Hon hade ett stort behof af att känna
sig vara omtyckt, den lilla Blenda. Och dom­
prostinnans hjärtliga omfamning gjorde henne
godt.
»Nå, hvar är din unge kavaljer – le bon
Jacques, le beau jeune homme!»
»Jacob – menar – ? Han kunde inte komma
– han hade visst gått åt skogen.»
»Det gör mig också alldeles detsamma, kära
barn. Om den unge mannen icke känner höflig­
hetens enklaste regler, så vill jag endast hoppas,
att han måtte få en god tuktomästare.
Men hur mår egentligen din far, kära barn?
Jag är i en horribel oro. Har du hört något?»
»Menar – är det onkel, ers nåd – ?»
»Pauvre petite,» mumlade hennes nåd och gaf
Sara ett tecken, att hon måtte observera det arma
barnets bryderi. Det var för öfrigt icke utan att
domprostinnan själf kände sig en smula brydd.
Men en dylik känsla var hennes natur ganska främ­
mande och försvann hastigt. Med klar och be­
stämd röst sade hon:
»Jag menar naturligtvis din far, min käre bror
Roger.» 
»Jo tack, han mår bra,» förhastade sig Blenda.
»Hvad för slag? Han har ju haft en attack
åt hjärtat och vomerat förskräckligt. Hvad menar
du, barn?»
»Jag menar bara, att det inte är något farligt,»
sökte Blenda förklara sig. »Onkel får alltid sådant

där, då han blifvit kall om magen. Men det går
snart öfver.»
Hennes nåd kände medlidande med den för­
virrade flickan och fann, att samtalet borde fort­
sättas vid lämpligare tillfälle. Blenda fick sålunda
en liten vink om att hon kunde aflägsna sig;
en vink, som den förlägna flickan antagligen icke
skulle ha förstått, om icke Sara helt vänskapligt
tagit henne under armen och föreslagit en liten
tur genom parken.
Sara ville så oändligt gärna promenera i denna
vackra, romantiska park. Hon tänkte sig också
möjligheten af, att de i parken skulle kunna möta
den där unge mannen, som på ett så egendomligt
sätt stigit från ett intet till stor betydenhet. Och
som till på köpet titulerades »le beau jeune
homme».
»Hur gammal är han egentligen, er Jacob?»
frågade hon Blenda.

*

Hennes nåd sökte en stunds hvila.
Vid åttatiden på aftonen vaknade baron Roger.
Hans första fråga var: Har hon kommit? Och
då denna af Vickberg bejakats, kom en andra
fråga hastigt, förskräckt: Är hon här – här inne
i rummet? – Nej, men hon hade uttryckt en
liflig önskan –
»Nå så. – Hur tycker du, jag ser ut?»

Jo, Vickberg tyckte, att hans nåd såg ganska
bra ut. Sömnen hade tydligen varit uppfriskande.
»Menar du, att vi ska stiga upp?»
»Nej, för all del – ers nåd bör spara sina
krafter. Och jag vågar tro, att hennes nåd skulle
bli förtviflad –»
»Javisst. Ska vi ta på oss nattrocken då?»
»Som ers nåd behagar. Eller kanske blifva
helt lugnt liggande?»
»Säger du det? Men jag måste ömsa skjorta,
hvasa? Och stänk lite – ä? – parfym. Si så
där. Är fönstret öppet?»
Dörren öppnades för hennes nåd. I sittande
ställning, blåröd under den hvita hufvan, mottog
hans nåd sin systers omfamning och kindkyssar.
»Käre, käre Roger! Hur mår du?»
Jo tack, för all del, baronen kände sig skapligt
kry. Men det satt någonting i halsen –
»Du har vapeurer, Roger! Du har vapeurer!
– Ja, motsäg mig inte, Roger! Stackars Per led
fasligt af vapeurer de sista åren. – Vickberg,
skynda och bed fröken Siedel, att hon tar fram
det engelska saltet –»
Engelskt salt fanns äfven i baronens medika­
mentförråd, och domprostinnan matade sin stackars
bror med en kraftig dos. Roger svalde och svalde
och lät sig undergifvet behandlas.
»Det är särdeles vänligt af dig, Julia, att du
inte alldeles glömt bort mig,» mumlade han.

»Glömt! Å! Come tes paroles me font mal!
Du vet dock, Roger – anledningen –
Å, min beskedlige Vickberg är nog så god
och hjälper fröken Siedel med uppackningen, inte
sant? Tack!
Du vet, Roger, att minnet af mitt sista
besök på Rogershus måste vara mig oändligt pin­
samt –»
»Javisst – jo – men nu skulle vi kanske
inte tala om det. Salig människan är död, ja.
Det är så det. Men för resten var det inte mitt
fel, att det blef en brytning. Hvasa? Han hade
ett fördömdt obehagligt sätt att blanda sig i mina
angelägenheter.
Nå så. Hm. Vi ska inta tala om det,
nej. Salig människan – salig människan – har
frid nu.»
»Ja, ack ja. Men hvilket slut, Roger! Mon
dieu, hvilket slut!»
Baronen vred sig oroligt.
»Jaså? Det var svårt?»
»Om du kunde ana! Och hvem kunde väl
tro, att det skulle taga en så grym vändning!
Det började så oskyldigt med lite illamående,
kräkningar, vapeurer – ja, alldeles som nu ditt
onda. Hvem kunde väl ana –»
»Han åt för mycket.»
»Inte mer än du, min bäste Roger.»
»Hvasa? Han! Han åt kopiöst! Han åt för­

döme mig tre gånger så mycket som jag. Det
är alldeles säkert det! Tre gånger!»
»Ja, du är ju alltid så säker på din sak, käre
Roger. Men du gjorde nog klokt i att vara lite
mera försiktig i mat och dryck – Och nu är du
sextiofem år, Roger. Sextiofem! Du är nu tre
år äldre än hvad vår älskade far var vid sitt från­
fälle –»
»Nå så, ja det är egendomligt. – Men säg –
var det verkligen så svårt? Jag menar för Per?»
»Ack ja! Och det var ju icke blott de kropps­
liga plågorna utan äfven oron för oss. Ja, Roger
– till dig kan jag säga det: han lämnade oss
i fullständig misère. Ja misère! Herre gud, jag
sökte trösta honom, jag försäkrade, att du nog
skulle hjälpa oss –»
»Ja, ja, har jag inte det?»
»Jo tack, tack, dyre Roger! Men du kan ju
förstå, att det har varit svårt för mig många
gånger. Gud vare tack och lof att mina barn
städse gjort mig glädje. Och nu äro ju gossarna
så långt komna att de kunna vara mig förutan –»
Domprostinnan log vemodigt.
»Du kunde ha tagit flickan med dig.»
»Lilla Malla? Ja – men vet du, uppriktigt
sagdt så blef resan ändå tämligen dyr för mig och
Sara –»
»Sara! Sara! Hva fan ska du släpa omkring
med den där Sara för? Om du har så svårt, som

du säger, så kunde du släppa Sara på bete på
Björkenäs. Hvasa?»
»Menar du verkligen, Roger, att jag skulle
vara utan allt sällskap?»
Det engelska saltet började nu verka. Hans
nåd fick kraftiga uppstötningar och undgick så­
lunda ett besvärligt svaromål. Domprostinnan
kastade sig in på ett annat ämne.
»Dessutom har lilla Malla fått följa Mina Berg­
feldt till Marstrand. Å, den kära Mina visar ett
sådant deltagande och varmt tycke för min lilla
flicka. Oss emellan sagdt: jag har verkligen tänkt
mig möjligheten af ett parti mellan Vilhelm och
Malla. Ack, vet du – det är mig så kärt att
tänka, att lilla Malla skulle bli husfru på Rogers­
hus! Och Vilhelm Bergfeldt är ju en sådan ut­
omordentligt hygglig ung man –
Tröttar jag dig, Roger? För all del säg
ifrån!
Ja, du får förlåta mig, att jag talar om mina
barn. Hvaraf hjärtat är fullt, däraf talar munnen.
Och du förstår nog att jag har mina bekymmer –»
»Nå – hm – Malla ska vi naturligtvis sörja
för – ifall det behöfs.»
»Tack käre – du är så god. Men du har ju
de dina att tänka på. Först och främst lilla
Blenda. Comme elle est charmante, ta petite
fille! Jag har ju också alltid hyst ett särdeles
intresse för det kära barnet. Och du minns nog,
att äfven stackars Per –»

»Tack, tack så mycket! Det undanber jag
mig att bli påmint om!»
»Du är så retlig, käre bror. Ack ja, så var
det också med stackars Per, hans lynne försäm­
rades med hvarje dag. Vredesutbrotten kommo
allt oftare. Ack ja, att det skulle gå så. –
Så har du ju också den unge mannens fram­
tid att tänka på –»
»Unge mannen? Hvasa? Honom har jag
ingen del i. Var så god och fråga Enbergskan!»
»Jag skämtar icke, Roger. Du har en oaf­
vislig moralisk skyldighet –»
»Hvasa? Fördöme mig, är inte du lustig, min
söta Julia! Ska jag stå i ansvar för alla oäkta
ungar på gården, så ska jag fördöme mig sätta
hänglås för pigkammaren!»
»Roger – du glömmer dig!»
»Pardon, min söta! Men fördöme mig om
jag tål någon inblandning – hm – nå så –
Ja, om måndag fylla vi sextiofem år –
hm – det är inte så mycket, hvasa? Men alltid
något. Jag har tänkt, att vi skulle ha en liten
fest. Vi ha tänkt inbjuda några – de närmaste
anförvanterna. – Si, min söta – jag har tänkt
ställa – hm – med detta jordiska. Ja, inte för
ålderns skull – men någon gång skall det ju
ske –»
»Förvisso.»
»Och så har jag tänkt, att våra närmaste skulle

bevittna vår yttersta vilja. Unge Bergfeldt – hm
– och min söta systers herrar söner –»
»Tack, tack, käre!»
»Jag ber, min söta – inga tacksägelser i
förväg. Hi, hi. Testamentet är icke uppsatt
ännu –»
»Skämta icke så! – Jag har något att bedja
dig om mon très cher frère –»
»Var så god!»
»Om du, som du säger, tänker göra några
dispositioner, så glöm, hvad jag möjligen råkat
säga dig om min och de minas ställning. Du får
icke taga den minsta hänsyn till oss – åtminstone
icke i första hand. Du måste först och främst
och allena tänka på din plikt mot Gud och män­
skor –»
»Hvasa? Är du krummelurig? Plikt? Jag
har fördöme mig inga plikter –»
Domprostinnan hade rest sig upp och in­
tagande en ställning, en hållning, som passade
för allvaret i hennes ord, sade hon:
»Jo, Roger – du har plikter. Jag har nyss
antydt af hvad art. Nu vill jag endast minna
dig om, käre broder, att ännu har ingen kunnat
förebrå en Bernhusen de Sars, att han svikit sin
plikt.»
»Hvasa? Hva fan säger du? Är du alldeles
krummelurig? Aldrig svikit sin plikt! Vår salig
farbror då, hvasa? Julius Gustaf Adolf Robert
de Sars? Fördöme mig, rymde han inte med

regementets kassa! Och förfalskade salig fars
namn! Och hur han försörjde sin unge, ska vi
väl inte tala om. Fördöme mig, hade inte Lovisa
blifvit en vanlig – gått – gått åt helvete, ifall
inte far tagit hand om henne –»
»Det är – C’est – Mais comme tu mens!
Lovisa är syster till Hallingen.»
»På mödernet ja, men gubben Halling ville
inte veta af henne. Tusan heller! Har du inte
hört, hur det gick, då salig far skulle tvinga
Hallingen att ta reson, hvasa? Hi, hi. – Hva
fan står du för? Sätt dig här! Den där krumme­
luren Vickberg står vid dörren och luskar. – Jo,
sir du, min söta, det var så –»
Historien berättades och åhördes med samma
intresse. Och historia gaf historia. Den gamla
krönikan hade slagits upp och visade sina mest
delikata sidor. Syskonen fördjupade sig i pikanta
mysterier, i befängda och lustiga minnen.
Ändtligen hade man funnit något, som enade
sinnena, ett samtalsämne, som kunde njutas i frid
och gamman.
Till slut blef dock baronen alltför liflig, han
sprang upp på golfvet för att härma och illustrera.
Ehuru domprostinnan fann det nog så löjligt och
roande, ansåg hon sig nu likväl böra afbryta sam­
talet och tillkalla herr Vickberg.
Syskonen skildes med ömhet.







VII.

Herr Per intresserar sig för barnen. Andra
skärmytslingen.

Jacob hade gått upp till Tanningestugan, en­
sam. Han hade lämnat Rogershus samma afton,
domprostinnan anlände, och morgonen därpå in­
fann han sig på Björkenäs för att få något till
lifs. Han mottogs vänligt men med många frågor,
som han fåordigt besvarade.
Per Hyltenius uppsökte sin värd. Patronen
satt på kontoret och rökte pipa och drack kaffe,
de enda sysselsättningar, som kunde sägas roa
honom.
»Det är en egendomlig pojke, Jacob. När jag
talar till honom, snäser han mig. Är han ond på
mig?»
Nej, det kunde Arvid Siedel icke tänka sig.
»Är han alltid så här butter?»
Butter? Jacob? Nej, det hade patron Siedel
aldrig märkt. Tvärtom brukade de föra ett hisk­
ligt väsen, Jacob och Blenda.
Där ha vi det! tänkte Per. Det har kommit

en fnurra på tråden mellan de båda unga, och
därför är humöret så dåligt.
»Men säg mig – hvad gör han egentligen?
Han går ju inte med i landtbruket, och jaga och
fiska kan han ju inte hålla på med jämt. Läser
han?»
Ja, nog brukade han en och annan gång låna
en bok. Men hvad det var för slags böcker, det
visste inte patron Siedel. Pojken fick rota i bok­
skåpen, bäst han ville.
Per Hyltenius hyste ett stort och varmt del­
tagande för sina medmänniskor, särskildt för de
yngre. Liksom modern hade han en stark be­
nägenhet för att ingripa öfver allt, där ett in­
gripande öfver hufvud taget var möjligt. Han
njöt af, att ställa till rätta och var naivt okäns­
lig för det påträngande i sin mission. Han ville
ju så väl. Och han ansåg sig ha alla förutsätt­
ningar att lyckas som en ungdomens ledare och
rådgifvare. Salig domprosten hade under sin
professorstid varit en utomordentligt omtyckt lä­
rare. Och själf hade han redan i unga år lyckats
förvärfva sig en lugn, vidsynt och lycklig blick
på de mänskliga tingen. –
Jacob hade hans fulla deltagande. Gossens
ställning måste ju vara synnerligen falsk, synner­
ligen obehaglig. Att gå där dagligen mellan far
och mor och likväl knappast ha en aning om
någonting sådant som familjelif – ett intressant

fall, och högst beklagligt. Utan all ledning, okun­
nig naturligtvis, en sofvande själ –
»Har herr Enberg någonting emot, att jag
följer er till jaktstugan? Det skulle roa mig att
se, hur ni har det där uppe.»
»Ånej. Kan det vara något nöje, så.»
Per smålog för sig själf. Han blir inte god
att tas med, den här ynglingen, tänkte han. Men
vi få väl se. –
»Ni är visst mycket ofta uppe vid Tanninge?
Är det jakten, som lockar?»
»Ja – – men det är slut med det nu.»
»Med jakten? Ja, men börjar inte andjakten?»
»Jovisst. Andjakten börjar.»
»Å, ni menar kanske, att ni för er del inte
tänker jaga vidare?»
»Jag menar just ingenting. Men när människor
frågar en, måste man ju svara något, för att inte
låta ohöflig.»
»Jaha,» skrattade Per, »det har ni rätt i.
Men säg – från ett till ett annat – tycker
ni inte, att vår gemensamme vän, Arvid Siedel,
för ett bra fattigt och enformigt lif. Jag tror icke,
att han har några intressen. Läser han?»
»Jo för all del, han läser tjockt med följe­
tonger.»
»Följetonger! Och ändå har han ett ganska
rikligt bibliotek –»
»Ja, han har böcker! Han har en rolig bok
om Buddha.»

»Buddha? Jaså, sådant läser ni? Ni intresserar
er kanske för religionshistoria?»
»Nej då. Men Blenda tycker om sagor.»
»Lilla Blenda – jaså. Än ni själf då? Hvad
tycker ni om?»
»Jag tycker om att sofva.»
»Nå, det är ju på sätt och vis ett buddhaistiskt
ideal –»
»För resten är det ganska roligt att läsa den
där boken. Det är lustigt att tänka sig, att det
verkligen finns människor, som tro på allt det
där. Jag kan då inte förstå det. Tror ni verkligen,
att de tro – eller låtsas de bara?»
»Legenderna om Buddha? Å, underbarare sa­
ker än så ha funnit både förkunnare och anam­
mare.»
»Ja, det är väl så. – Ni då? Hva tror ni?
Ja, jag menar inte om Buddha utan annars? –»
Per kände sig en liten smula brydd. Men
frågan var allvarligt framställd och kräfde följ­
aktligen ett allvarligt svar.
»Jag tror på en gud.»
»Det gör inte jag. Jag tror, det är en slump
alltsamman.»
»Den tron är ni tyvärr icke ensam om. Men
den är tröstlös –»
»Å, hvarför det? Hvarför den mer än andra?
Om det är slumpen eller en gud, som är elak,
det kan väl just göra detsamma. Bara att man
inte har någon att svära öfver, förstås.

Går jag för fort? Ni är visst dålig att
gå –»
Per var icke särdeles rörlig, han hade en tung
kroppshydda att bära på. Och dessutom var han
så tankspridd, snubblade. Stigningen var också
ganska brant och tröttande.
Men då de ändtligen nått stugan, då de stodo
på den lilla bergsplatån med sjön nedanför, då
Per blef varse sjöns och bergens och skogens och
ängarnas skönhet – då besegrade hänryckningen
trötthet och olust. Per började tala öfver detta
svenska landskap, hvars skönhet är så oändligt
skiftande och svårtydd, så mystisk, så innerlig,
så lätt omstämd från dur till moll, från moll till
dur. – Med många se här och se där sökte han
förtydliga sin lilla föreläsning. Men hela tiden
hade han en obehaglig förnimmelse af att icke
blifva förstådd.
»Där ligger Klockeberga,» sade Jacob. »Har
ni varit där? Det är mycket större än Björkenäs,
de ha hundra femtio kor där.»
»Verkligen, jaså.» Per kände sig något för­
stämd. Det fanns någonting hos den där gossen,
någonting genstörtigt och sträft, slutet, afvisande.
Eller kanske han var dum?
Nåja, det kunde ju hända, att han var mera
lagd för det praktiska.
»Säg, Jacob, hvad tänker ni egentligen bli?»
»Ja, jag har ju gått här och drifvit och inte
tänkt stort på den saken. Men nu får jag väl

börja tänka. Baron är gammal, och då han en
gång faller ifrån, blir det en annan ordning.
Vi, mor och jag, ha ju varit som ett slags
husdjur på Rogershus. Och det är vi väl fort­
farande. Så det blir ju som hans nåd bestämmer.
Ja, jag säger ingenting ondt om baron.
Han är nog snäll. Men det är så.»
»Min kära vän, ni tycks verkligen ha alltför
liten själfkänsla. I våra dagar existerar icke något
slags lifegenskap. Hvar och en har sin fria
vilja –»
»Ja, hvad tjänar den till? Jag vet nog, hvad
jag vill, men det hjälper mig inte.»
»Naturligtvis måste man hålla sig inom rim­
lighetens gränser –»
»Det är just det. Och det gör man inte. Och
så tjänar alltsamman till ingenting.
Säg, känner ni till den där Buddha något?
Inte bara sagorna, menar jag. Han måtte inte
ha tyckt om flickor?»
Per skrattade välvilligt. Han hade slagit sig
ned på stugans låga trappa, och där han nu satt
med korslagda ben och framskjutande mage var
han själf rätt lik en fryntlig Buddha.
»Inte tycka om är väl knappast något lyckligt
uttryck. Det hörde ju till hans system – om
jag får begagna ett så profant ord – att fly denna
världens lockelser –»
»Jo jag vet. – Vet ni, hvad jag tror? Jag tror,
att han måste ha varit en vådligt häftig människa.

Han kände nog på sig, att om han inte riktigt
höll sig i styr, inte brydde sig om någonting utan
satt så där och halfsof och funderade, så skulle
han inte haft någon makt med sig själf. Tror ni
inte det?»
»Nej, uppriktigt sagdt, den tolkningen –»
»Men det tror jag. En vanlig lugn människa
skulle nog aldrig falla på den idén: att afstå från
allting. Hon tar saker och ting med ro, blir aldrig
så värst glad och aldrig så värst ledsen. Hvarför
skulle den afstå? –»
»Är ni själf mycket häftig?»
»Jag? Jag är som en kogubbe. Och jag
tänker heller inte afstå från annat, än hvad jag
blir tvungen till –»
Nu, tänkte Per, är stunden kommen att för­
siktigt och grannlaga följa spåret.
»Ni brukar ju ta lilla Blenda med er hit upp?»
»Det är slut med det nu. Jag ska lämna
Rogershus, i höst eller så.»
»Verkligen? Säg, är det af fri vilja, ni gör
det? Eller är det befallning från högsta ort?»
»Båda delarna. Jag vill det, och mor vill
det, och hans nåd vill det. Så det är ju bra.»
»Det är väl ändå med en viss saknad, ni skils
från Rogershus?»
»Antagligen. För resten är det ett otäckt gam­
malt näste.»
»Rogershus?»
»Ja, det är trolleri med det. Man går där

och tror att allting är bra, och tycker, att det
just inte ska kunna bli på annat sätt. Och så
ett tu tre slipper fan lös och vänder upp och
ner på allting och förvänder ens syn, så att man
ser små onda troll i alla vrår!»
Jacob gick in i stugan och smällde igen dörren
efter sig så att mossan rök från de murkna
posterna.
Det var mig en liflig kogubbe, tänkte Per.
Någonting är på tok, det är alldeles tydligt. Och
antagligen är det icke bara fråga om en liten
osämja mellan de unga. Nej, här är nog gammalt
folk med i spelet. –
Kunde domprostinnan möjligen ha något med
detta att skaffa? Hon verkade ju för närvarande
på Rogershus och lämnade antagligen ingenting
orördt. Misstanken tycktes Per ganska rimlig, och
den sporrade honom. Domprostinnans äldste son
hyste den största vördnad för sin mor. Men
bådas starka verksamhetsbegär och i många ting
rätt skilda åsikter hade ofta orsakat stridigheter
mellan mor och son. Ja, Per hade till och med
en viss benägenhet att söka tvisteämnen.
»Jacob!» ropade han. »Kom ut, så att jag får
tala med er!» Han lutade sig bakåt och gaf den
gamla dörren en knuff, så att den jämrande flög
upp.
»Hva slår ni sönder dörren för?»
»Jo hör nu! Ni ska vara snäll och visa mig
den ginaste vägen till Rogershus. Eftersom mor

redan har kommit, och onkels idylliska tillvaro
således redan torde vara störd, så inser jag icke,
hvarför jag skulle behöfva hålla mig dold i
skogarna. Det är visserligen obehagligt att komma
som objuden gäst. Men det kan inte hjälpas.
Blir onkel ledsen, så blir väl Siedel desto gladare.
Och det ena får taga ut det andra.
Vill ni? Ni skulle göra mig en stor tjänst.»
Jacob kunde naturligtvis icke neka.

*

Samma morgon, alltså dagen efter sin ankomst,
hade domprostinnan erhållit en så att säga offi­
ciell kännedom om det blifvande testamentets
märkliga innehåll. Hans nåd hade röjt hemlig­
heten, sig själf till mycken förargelse.
Dagen hade börjat så innerligen fridfullt och
oskyldigt. Klockan elfva hade baron Roger be­
gifvit sig till systerns rum för att göra sin upp­
vaktning. Hans nåd hade fullständigt tillfrisknat
från gårdagens illamående, men – ytterst för­
siktig så snart det rörde hälsan – hade han likväl
afböjt domprostinnans förslag att göra en visit
på kyrkogården, i grafkoret. Det föreföll henne vara
en ohjälplig taktlöshet att icke så fort som möjligt
göra detta besök. Men baronen, som hyste en
obetvinglig motvilja för kyrkogårdar, förklarade,
att man först borde tillbringa någon stund i biblio­
teket.

Äfven denna stund blef ett offer åt förfädrens
andar. Bokskåpens allra heligaste öppnades af
hans nåd själf, biträdd af Vickberg, och fram
lyftes »memoarerna», de Sarska memoarerna, tre
digra manuskript bundna i kalf med guldsnitt,
med vapen och med foder i »coleurs de Paris».
Syskonen togo plats midt emot hvarandra på hvar
sin sida om det aflånga läsbordet. Gardinerna
drogos upp och åt sidan. Baronen, beväpnad
med förstoringsglas, började bläddra.
»Ja, sir du Jullan, det är fördömdt intressanta
saker det här. Nå, du har väl läst det mesta,
ä? Men vi kunde gå igenom – låt mig se –
här sir du – om salig kungen och hofvet –»
»Memoarernas» författare, landshöfdingen
sedermera riksrådet friherre Roger de Sars, gift
med Abraham Bernhusens dotter och stamfader
för linjen Bernhusen de Sars till Rogershus, hade
på sin tid varit en bland de mest ökända skvaller­
fabrikörerna. De anteckningar rörande sig själf
och sina samtida, som han efterlämnat, hade heller
aldrig stått i särdeles hög kurs bland krönike­
forskare. De få fackmän som under årens lopp
gjort sig omaket af en resa till Rogershus, hördes
likväl aldrig beklaga sig. Ty den tidsförlust, som
de otvifvelaktigt gjorde, ersattes rikligen på annat
sätt genom fideikommissariens välvilliga frikostig­
het. Hvarje innehafvare af Rogershus och memo­
arerna hade nämligen städse ansett det som en
hederssak att understödja de framstående – natur­

ligtvis framstående vetenskapsmän, som sökt af­
vinna memoarernas dåliga franska och förskräckliga
pictur något sanningskorn.
»Hör du, Julian – hvasa? – skulle vi hoppa
öfver det här? Jag kan inte si, hva här står –
nej, fördöme mig om jag kan –»
Baron Roger hade kört fast i ett många, många
sidor långt betänkande angående rikshushållning
och landtbruksekonomi. Visserligen hyste han den
allra djupaste vördnad för sin stamfaders national­
ekonomiska betraktelser –som enkannerligen rörde
sig kring husbehofsbränningen – men i alla fall,
eftersom Julia var närvarande, så kunde man ju
tillåta sig vissa öfverhoppningar och uteslutande
använda tiden till att dechiffrera »les petits mots»,
anekdoterna.
Och under dryga två timmar sutto de båda
syskonen och letade fram elaka lögner om döda
människor. Liksom då moraliskt och kulinariskt
ouppfostrade människor plocka tryffelbitarna ur en
gåslefverpastej och rata den feta, skära läckerheten,
så slukade nu deras nåder skarpt smakande skan­
daler och lämnade den hårdsmälta, pompösa filo­
sofien all aktning men föga uppmärksamhet.
Hans nåd kände sig verkligen riktigt upp­
lifvad.
»Julia, du, det är fördöme mig riktigt trefligt
att ha dig här. Hvasa? Det är högst angenämt,
min söta. Du kunde gärna stanna några dagar.»
»Tack, käre Roger! Om du visste, hvad dina

ord göra mig godt! Ja, jag har ju också tänkt
stanna några dagar. I morgon ha vi ju din
födelsedag –»
»Javisst, ja! Då, min söta, ska vi ha angenämt,
riktigt angenämt – jaha – hvasa?»
Baron Roger erinrade sig plötsligt, att födelse­
dagens tillämnade stora händelse visserligen skulle
bereda honom men knappast syster Julia något
nöje. Tanken härpå förvirrade honom och detta
desto mer, som han i hastigheten icke kunde få
klart för sig, hvarför han i hvardagslag brukade
vara så förargad på syster Julia, hvarför han velat
bereda henne denna obehagliga öfverraskning.
Herre gud – människan var ju riktigt treflig!
»Sir du, min söta, testamentet, det blir nog
bra, fördöme mig, och lilla Malla, ska vi natur­
ligtvis ha i tankarna, hvasa? Sir du, äfven om
hon icke är nämnd i testamentet, kunna vi alltid
göra en liten klausul, hvasa? Vi kunna förstän­
diga vår universalarfvinge att utgifva ett årligt
underhåll –»
»Hvad menar du, Roger?»
Jo, den tonen kände hans nåd igen, och han
rodnade ända ut i öronsnibbarna, ända ut i näs­
tippen, som började klia på ett obehagligt och
olycksbådande sätt. Den fördömda – trodde hon
kanske, att hon kunde styra på Rogershus nu som
i salig fars tid? Kujonera honom, tvinga honom
som då hon tvang honom till giftermål och mycket
annat. Jo, nu kände han igen tonen.

»Menar du – menar du verkligen, att mitt
barn, din systerdotter, din stackars fars dotterdotter
skall tigga sitt bröd af en – af en – af den, du
behagar utnämna till universalarfvinge? Att du
inte blygs!»
Och så bröt det löst:
»Att du inte skäms, att du inte skäms, att du
inte –»
Baron Roger fick icke syl i vädret. Endast
då hennes nåd framställde direkta frågor, om det
verkligen var sant detta som berättades om testa­
mentet, jakade han med rysliga, bekräftande miner
och halfkväfda fördömelser. Han trummade på
bordskifvan med knytnäfve och käpp, han stampade
och fick förfärligt ondt i foten.
Vickberg skyndade till, bjöd honom sin arm,
reste honom upp. Domprostinnan brast i tårar.
Hans nåd ville bli förd till sitt rum. Domprost­
innan befallde fram häst och vagn.
»Ja, res du!» skrek hans nåd. »Res bara! Res
bara! Jag vill inte si dig!»
»Roger! Jag vill besöka våra föräldrars graf­
var – vägrar du mig detta? Vägrar du mig
detta?»
Men hans nåd skuttade ut ur biblioteket på
ett ben, stödd mot Vickberg, med den stackars
värkande foten dinglande i luften. –
Domprostinnan åkte nedför allén. Hon höll
alltjämt näsduken för ögonen; dessa elaka, skam­

lösa människor skulle icke få se hennes tårar, glädja
sig åt hennes smärta.
»Mor!» hörde hon. Å, du min skapare! Per,
den olycksfågeln! Här – i denna stund!
»Per! Hvarför har du kommit? Sa’ jag dig
inte, att du skulle vänta, tills jag skickade bud?»
»Jovisst, men jag tänkte, eftersom du redan
var här –»
»Här! Jag reser! Jag lämnar för alltid Rogers­
hus!»
»Nu? Nu med detsamma?»
»Först skall jag uppfylla en helig plikt. Men
sedan, i kväll –»
»Kära mor, hvad har du nu igen ställt till
med? –»
»Ja, det är jag, det är naturligtvis jag, som
bär skulden! Och mina egna barn ska förebrå
mig i främmande människors närvaro –»
»Det här är Jacob Enberg, mor.»
»Kör, Nils! För guds skull kör!»
Och oberörd af mänskligt lidande, stoiskt lugn
i utöfvandet af sitt kall, skyldrade Nils med piskan
och utstötte ett långdraget tssiii. Hästarna traf­
vade. Domprostinnan grät. Hon var otröstlig,
öfvergifven, förolämpad af sina närmaste, förrådd
af sina egna barn.
»Ja, ser ni nu,» sade Jacob. »Hva skulle ni
släpa hit mig för? Det visste jag väl på förhand,
att det skulle gå så.»

»Å, ni kan väl förstå, att det inte var er det
gällde. Troligtvis ha de båda gamla råkat i dispyt
om något –»
»Det var nog om mig, det. Eller om Blenda.»
»Ånej, visst inte. Kom nu bara, så ska vi
rekognoscera terrängen.»
På gårdsplanen möttes de af Sara Siedel, fru
Enberg och Blenda.
»Hvad har då händt?» frågade Per.
»Å, kära hjärtanes herr Per, det är just det
vi undra på, så vi kan bli smått förvridna! Rätt
hvad det är, kommer hennes nåd utfarande och
vill ha skjuts och bara gråter. Och så skulle hon
fara till kyrkogården. Och inte vågade man för­
stås fråga henne. Och Vickberg har inte kommit
ut från hans nåd ännu. Så vi ha ingenting fått
veta.»
Sara tog Per Hyltenius under armen.
»Per,» sade hon, då de kommit på tillbörligt
afstånd från de öfriga, »jag kan mycket väl förstå,
hvad det är tant och onkel tvistat om. Tvisten
har helt säkert gällt den där unge mannen, som
du för resten glömde att presentera för mig –»
»Jacob? Nå, men hvad är det då med Jacob?
Hvad har mor med honom att göra?»
»Jo, det ska du få höra, kära Per. Både hvad
din mor och dina syskon och du själf ha med
honom att göra. Onkel tänker i morgon upprätta
– eller hvad det heter – sitt testamente –»
»Nå?»

»Och insätta herr Jacob Enberg, som sin
universalarfvinge.»
»Å, du pratar! Du skämtar!»
»Tror du man skämtar om sådana saker? Vi
ha det från Abraham Björner själf, och det är
han, som ska skrifva testamentet. Jo, du! Både
Björkenäs och Klockeberga och allting, löst och
fast.»
Per stod där och gapade.
»Sannerligen jag begriper –»
»Ja, det är så att man knappt kan tro, att
det är sant. Allting! Hvart enda dugg! – Du
kan väl tänka dig, att tant ska vara utom sig.
Tänk så obehagligt!»
»Ja, det är onekligen – en – en smula obe­
hagligt. Mest för mor, förstås, och Malla. Herre
gud – för oss pojkar – Men för mor. Ja, och
för dig också, Sara. Det är en smula orättvist,
tycker jag.»
»Å, kära du: Jag! Så länge tant är nöjd med
sitt sällskap –»
»Det förstås. Men sannerligen jag begriper.
Hvad mor skulle vara ond!»
»Ja, tänk så elakt! Att locka hit henne för
att bevittna detta! Om icke den snälle Abraham
Björner skrifvit till tant, så hade hon ju varit
alldeles oförberedd. Hvem kunde väl ana –»
»Nej, man trodde ju – Ja, men säg! Blenda
då? Får inte Blenda någonting?»
»Du ska få höra! Vid testamentet är fäst

ett villkor. Nämligen att Jacob Enberg inom en
viss tid eller någonting sådant ska gifta sig med
Blenda. Hvad tycker du om det?»
Per tyckte till en början ingenting. Men
plötsligt skiftade hans ansiktsuttryck från bekymrad
förvåning till den allra gladaste tillfredsställelse.
»Sara, hvad säger du? Då är ju allting klappadt
och klart! –»
»Klappadt och klart? Hvad menar Per?»
»Å, jag har nu gått och känt den där gossen
på pulsen under dryga två timmar. Och jag har
lyckats konstatera en allvarlig förälskelse åtföljd
af en häftig oro för att möjligen blifva skild
från föremålet. Sannerligen, var inte detta lustigt!»
»Per tror således, att han inte har reda på
testamentet?»
»Jacob? Nej, det är då alldeles säkert, att
han inte har. Han är så fast öfvertygad om,
att man vill skilja dem åt, stackars pojke –»
»Stackars! Jag må då säga, jag tycker inte
han är att beklaga. Jaså, han är så förälskad i
den där lilla snärtan?»
»För så vidt jag har någon den allra ringaste
förmåga att ställa diagnos –
Nej, ptro, ptro! Nu går de sin väg. Jacob!
Blenda!»
»För guds skull, Per, inte ett ord, om hvad
jag har sagt dig! Inte till någon människa! Jag
skulle bli olycklig för tant.»
Per lofvade dyrt och heligt att icke förråda

en stafvelse, af hvad hon sagt. Men nöjet att
prata och kanske drifva en smula med de båda
olyckliga älskande barnen behöfde han då icke
neka sig.
»Hör nu, kusin Blenda, jag minns inte, om jag
hälsade ordentligt på er?»
»Jo, nog hälsade ni, men inte för det jag
tror, att ni såg mig, inte.»
»Eftersom onkel sofver, kunde jag väl få göra
en liten visitation inom hus? Eller hvad säger
fru Enberg. Det är så länge sedan jag var här,
det skulle verkligen roa mig i hög grad. Jag lof­
var, att icke komma den sofvande för nära. Lilla
Blenda kan ju följa mig som vaktare och ciceron.
Vill Blenda?
Under tiden kan Jacob vara snäll och visa
fröken Siedel stall och ladugård. Fröken Siedel
är så intresserad af dylikt. Eller hur, Sara?»
Per smålog klipskt och retsamt. Men Sara
tycktes icke blifva det minsta förargad.
»Ja, om herr Enberg ville vara så vänlig?»
»Nu, lilla kusin, får du lof att berätta alla
hemska legender om Rogershus. Jag vill minnas,
att det finns åtskilliga.»
»Historier? Jadå. Johnsson kan visst en hel
massa historier. Men jag får inte höra på, då han
berättar, för tant säger, att de är så vådligt fula,
så –»
»Gamle Johnsson? Nej, det kan jag förstå,

att hans prat inte ska vara vidare lämpadt för
dina öron. Men kan du inga vackra historier?»
»Om Rogershus? Nej, jag har aldrig hört
någon vacker historia om Rogershus. Jag har bara
hört, att då slottet byggdes, så blef arbetarna onda
på sin förman och slog ihjäl honom och begrafde
honom i källaren. Men då Roger de Sars – ja,
den som lefde då förstås – då han fick höra
det, så lät han hugga hufvudet af sju stycken,
som voro de värsta. Och de andra fingo gå från
hus och hem.»
»Det var en hemsk början.
Säg, Blenda lilla, är det inte du, som tycker
så mycket om sagor?»
»Vackra sagor, ja! Sådana, som sluta bra. De
få gärna börja hemskt, om de bara sluta bra.
Jacob kan många sagor. Men om de slutar illa,
så blir jag ond på honom.»
»Jaså. Nå, då får Jacob bannor och så blir
han ledsen –»
»Pytt blir han! Han är minsann inte som
en annan stackare, som tar till lipen, bara de
säger det minsta.»
»En annan stackare? Det är väl Blenda det?»
»Usch ja! Jag är då ett riktigt mähä, för
jag gör allt, hvad de säger till mig utan att så
mycket som knysta en gång. Det är ju så vådligt
obehagligt, när de bli onda på en.»
»Det kan jag förstå. I småsaker bör man

gifva efter för husfridens skull. Men när det en
gång i tiden kommer att gälla allvarligare saker?»
»Hvarför allvarliga saker?»
»När du blir lite äldre – och det till exempel
kommer friare?»
»Ja, se då vill jag allt ha mitt ord med i
laget.»
»Om till exempel onkel skulle vilja gifta bort
dig?» 
»Om! Det kan jag tala om, att det vill han
redan. Härom dagen så sa’ han, att snart skulle
jag gifta mig med Jacob. Ja, ni tror inte,
ni. Men ni kan fråga Vickberg, han var inne
och hörde det. Det är så sant, som jag lefver.
Jag talade om det för Jacob, men han trodde
bara, att jag skojade. Och så talade jag om det
för tant. Och hon tog det minsann på allvar.
Jag såg nog, att hon blef ond, fast hon inte
ville, att jag skulle se det.»
»Det var märkliga nyheter, det må jag säga.
Och fru Enberg blef ond, då ni berättade
det där?»
»Ja, se tant är så lustig, för hon förstår sig
aldrig på skämt.»
»Är du så säker på, att det var ett skämt då?»
»Det kan ni väl begripa!
För resten så har jag räknat ut, att Jacob
ska gifta sig med en, som är vådligt rik.»
»Hvarför det då?»
»Herre gud, han är ju så förtvifladt lat! Hur

skulle det gå med honom, om han inte finge en,
som var rik?»
Och Blenda såg riktigt bekymrad ut.
»Nå, och du själf, lilla kusin? Afstår du så
lätt från Jacob?»
»Afstår? – Jag ska tala om, att skulle jag
någonsin gifta mig – men det gör jag inte, för
det vill jag inte – men om jag skulle gifta mig,
så skulle det också vara med en vådligt rik en.»
»Verkligen?»
»Jaha. Och så skulle jag köpa hem all möjlig
fin mat och laga alla de finaste rätter, som någon­
sin finns. Och sen skulle jag bjuda Jacob på
middag!»
»Och det tror du, han nöjer sig med?»
»Nöjer sig! Ni skulle se, hvad han är galen
i god mat!»
»Min kära Blenda, jag tycker dina motiv äro
något lättsinniga!
Men allvarsamt sagdt. Jag för min del är
inte alls säker på, att onkel skämtade, då han sa’
det där –»
Blenda såg stort på honom.
»Äsch så fånig, ni är! – Kom nu, så gå vi
upp i andra våningen. Skynda er!»
Hon sprang förut. Han följde en smula tungt
och långsamt, som hans vana var. Han hade då
också så mycket att fundera öfver. En sådan där
flicksnärta har sina idéer, är icke lätt att förstå.
Hon vände sig om.

»Att ni inte skyndar er! Tänk om onkel
vaknar!
Kors hvad ni ser lustig ut!»
Det kan jag nog tro, tänkte Per. Antagligen
ser jag betydligt dum ut, då jag funderar.
Och denna tanke gjorde honom rätt nedstämd.
Men han skrattade tyst åt sig själf och frågade:
»Tycker lilla kusin, att jag ser dum ut?»
»Ja, men ni är allt vådligt snäll,» svarade
Blenda.







VIII.

Födelsedagen. Tredje skärmytslingen.
Blenda lyssnar vid dörren.

Redan strax före klockan nio var hans nåd
färdigklädd, iförd någon sorts jaktdräkt och half­
stöflar. Till klockan nio precis var gårdsfolkets
uppvaktning bestämd, och dessförinnan ville han
promenera några minuter i parken. Det öfver­
ensstämde nämligen bättre med jaktdräkten och med
födelsedagstraditionerna, att hans nåd kom utifrån
till den stora gårdsuppvaktningen.
Dessutom kände han denna dag ett ovanligt
starkt behof af rörelse, af att vara och visa sig
energisk. Han sprattlade och skuttade rätt duktigt
mellan Vickberg och skogvaktare Ring.
Nu kom Toni och anmälde: inspektor Halling.
»Jaha, mycket bra – vi kommer – vi kom­
mer –
Hva tusan har du med min arm att göra!
Tror du inte, jag kan gå, hvasa?»
Och med beundransvärdt fasta om ock en
smula sökande steg marscherade baron Roger upp

på gårdsplanen och besteg trappan. Han hälsade
med handen.
»God dag, snälla vänner! Det var kärt att
si er. Hä. God dag, god dag!»
Församlingen, cirka tvåhundra man stark, var
vald och så representativ som möjligt. Först och
främst hufvudgårdens folk, vidare de förnämligare
från utgårdar och torp, skogvaktare, rättare, för­
män, soldater och f. d. soldater i första ledet,
disciplineradt folk, som kunde rycka af mössor
och hattar i ett tempo.
Inspektoren äskade ljud medelst några korta
hostningar och började. Mössor och hattar tum­
mades. Blickarna voro oaflåtligt fästade vid den
höga gestalten däruppe på trappan. Han var just
icke olik en älg med dessa oformligt höga ben
och denna breda, tunga öfverkropp.
Inspektoren fortsatte:
»– därför ers nåd –»
Hufvudena vredos åt sidan, händer lyftes för­
siktigt till munnar, hviskningar: »Ocken ä det?»
»Det ä systern, domprostinnan själfver.» »Å
djäkeln, ä det?»
Med ett mildt leende, en böjning på hufvudet
hälsade domprostinnan. På tå, tyst och mjukt
smög hon sig intill sin älskade bror. Vickberg
ville ödmjukt draga sig tillbaka. Men baronen,
som redan bytt om fot åtskilliga gånger, grep i
detsamma kramphårdt kring hans handlof och
tvingade honom att tränga sig mellan bror och

syster. Domprostinnan var tvungen att draga sig
en smula åt sidan; det kunde icke hjälpas.
Inspektor Halling var i hvardagslag en mycket
tystlåten man, men han tyckte om att tala offent­
ligt. Han var förtjust i att tala offentligt. Vick­
berg tillät sig att göra miner. Men Halling såg
icke på Vickberg. Det var icke till honom, han
talade.
»Håhåhå,» suckade hans nåd. Det kom all­
deles ofrivilligt. Hans nåd hade själf tänkt säga
några ord, nu kände han, att de där orden började
komma i oordning. De funnos alltjämt i hans
hjärna, men de bytte plats med hvarandra.
»Det va tusan till inspektor, han kan, han!»
hviskade folket. Vickberg bet sig hårdt i under­
läppen. Han hade fått kramp i armen, baronen
nöp honom. Äfven skogvaktar Ring blef nupen
af baronen, men äran gjorde honom okänslig för
en så ringa smärta.
Domprostinnan tycktes rörd.
Ändtligen slöt talet med en fras på en gång
yfvig, stolt och viftande som en pudels svans.
Och sedan:
»Länge lefve vår nådige och gode husbonde,
högvälborne baronen och kammarherren Roger
Bernhusen de Sars!»
»Hurra, drumlar!» röt kusken Nils. De baker­
sta leden hade nämligen icke hunnit uppfatta lefve’t
förrän skogvaktare, rättare, soldater och f. d. sol­
dater redan slutat sina rungande rop.

Nå, det var ju en småsak.
Baron Roger rätade på sig. Hurraropen hade
lifvat upp honom, han lyckades till och med få
fatt på några meningar af det där talet, som bragts
i en sådan oordning.
»Tack, tack, snälla vänner! Det är riktigt
trefligt hä – Ni är snälla och plikttrogna människor
allesammans, hä, mycket plikttrogna människor.
Ja, med guds nåd göra vi alla vår plikt, hvasa?
Ja. Gud vare med oss allesamman. – Och så
lagar fru Enberg, att ni få något till lifs. Tack,
tack, ja. Och en silfverriksdaler per man och en
tolfskilling till ungarna.
Fördöme mig, nu går jag in,» afbröt han sig.

*

Vickberg protesterade ödmjukligen, men det
hjälpte icke: domprostinnan trängde sig in i sof­
rummet.
Hans nåd hade nyss vaknat ur sin middags­
sömn.
»Hur är det med dig, Roger?»
»Hvasa? Är det du, Julia? Jaså, hä. – Jo,
jag tackar. Jo, bevars.»
»Du är väl så trött? Kanske du skulle ligga
stilla ?»
Baronen satte sig upp med en ilsken knyck.
»Nej, jag ber – jag tackar – min söta. Jag

tänker stiga upp om en liten stund. Hm. – Har
skolmästaren varit här?»
»Det har han. Jag tackade honom i ditt
namn.»
»Gjorde du? Nå så. Ja, det var då bra.
Ungarna då?»
»Barnen få kaffe nere hos rättaren.»
»Så de är inte uppe på gården? Nå, det var
skönt. Vill du inte sitta ned? Det är riktigt
trefligt – Vickberg! Vickberg! Hvar hafva vi
snuset? Tack. Hä. Syster må tro, att han håller
sig med förbåldt godt snus, den där krummeluren.
Tjihihitt. – Det är riktigt trefligt att ha dig här,
Julia lilla. Ja, du vill väl inte ha några jordgubbar?
Nej? – Nå, hva är det annars för nytt?»
»Telegrambudet har varit här med en massa
telegram. Kanske du vill, att jag ska bryta dem?»
»Ånej tack, det får vara. Är det många?»
»Det är bestämdt minst hundra.»
»Nå så, det var inte så illa. – Hur många
var det i fjor, Vickberg? – Minns han inte?
Hva minns han då? Ja, han kan gå sin väg,
krummelur. – Nu ska vi ha trefligt, Julia lilla.
Vill du ha ett glas vin? Inte? Nå så – skål!
Har det kommit några?»
»Jo, kyrkoherden har kommit och Vilhelm och
Arvid med mina båda gossar.»
»Hvasa? Vilhelm? – Jaså Bergfeldten – har
han kommit Nå, han går omkring och snokar,

kan jag förstå? Men ännu så länge är vi herre
på Rogershus!»
»Gifve gud – i många, många år!»
»Javisst, gud vare med oss allesamman! –
Hör nu – hör nu – hvad tycker egentligen
Julia? Ser jag dålig ut?»
»Nej visst icke! Det tycker jag inte, man kan
säga. Det enda, jag finner oroande, är denna
häftighet, denna ombytlighet i lynnet –»
»Jaha, kära syster får ursäkta –»
»Roger – det är du och icke jag, som har
att förlåta! Jag förstår mig icke själf! Och vet
du, Roger, när jag sedan fick tid och lugn att
samla mig, när jag stod där på kyrkogården inför
våra käras grifter – då kändes det så oändligt
smärtsamt här –»
»Si så, si så, Jullan lilla, nu tala vi inte om
det! Hvasa? Det blir nog bra. Nu dricker vi
ur vårt vin – skål!»
»Roger – får jag fråga dig om en sak? Men
du måste lofva mig att rätt förstå mina motiv –»
»Ja bevars, bevars – sjung ut du, min söta!»
»Är det din mening, att offentliggöra testa­
mentet i dag?»
Baron Roger sköt ifrån sig brickan, så att
glas och tallrikar klirrade.
»Jaha, min söta, det är det! Skulle jag kanske
vänta tills efter min död, hvasa? Hva skulle jag
då ha för nöje af det?»
Domprostinnan betänkte sig ett ögonblick.

»Roger, låt mig först och främst säga dig,
att jag under en sömnlös natt granskat och öfver­
vägt innehållet i ditt testamente. Och jag har
kommit till den slutsatsen, att du handlar full­
ständigt rätt. Ja, Roger, du handlar rätt. Nog
tror jag att utomstående komma att finna det –
ja låt oss säga excentriskt. Men den som känner
till förhållandena, måste inse, att det är en oafvis­
lig plikt, som drifver dig –»
»Fördöme mig – hva fan – är du nu där
med din plikt igen –»
»Ja, vi ska inte tvista om ord, vi mena i alla
fall detsamma. – Men säg mig, när skall testamentet
uppläsas, före eller efter middagen? – Jaså efter
middagen. Och jag antar, att – att – festföremålet
– ja, för den unge mannen blir ju på sätt och vis
festföremålet – Nå, han är ju redan som barn
i huset, och det kommer väl icke att väcka nå­
gon förvåning, att han deltar i middagen. – Men
hvar och hur vill du placera modern?»
»Hvasa? Modern? Enbergskan? Skulle hon
sitta vid bordet? Hihihihi!»
»Du har nog icke alls gjort klart för dig, i
hvilken förändrad ställning Lovisa Enberg hädan­
efter kommer. Eller finner du det verkligen vara
comme il faut, att din arfvinges mor vid detta
högtidliga tillfälle står i köket?»
»Jaså – mja – mja –» baronen smackade
af hämndtörst. »Du säger det, min söta? Nå, trösta
dig, trösta dig! Är det hindret, hvasa? Nå, så

ska jag fördöme mig själf föra Enbergskan till
bordet.»
»Det lär du också bli nödd och tvungen till,
käre Roger. Och jag antar, jag får den äran att
föras till bordet af monsieur Toni –»
Baron Roger stirrade, han tuggade och ur
högra mungipan slipprade saliven som en ångestens
svett. Domprostinnans milda sorgsna ton skrämde
honom. Han fick en plötslig känsla af att ha
gått vilse, gett sig ut bland okända faror. Det
var som att gå i en tät skog rik på väl dolda
räfsaxar.
Fördöme den Jullan!
»Ja, Roger, du har menat väl. Men du har
icke tänkt på följderna. Du har icke dragit ut
konsekvenserna. Men jag är öfvertygad om att
du nu inser, hvilken taktlöshet du stod i begrepp
att göra dig skyldig till. Och hvilken grymhet
mot den stackars gossen! Att på denna för honom
så utomordentligt betydelsefulla dag totalt ignorera
hans föräldrar! Och att våra gäster skulle få gå
till inspektorsflygel och drängstuga för att lyck­
önska dem, som likväl stå honom närmast här i
lifvet. Honom, de Sarska husets arfvinge!»
Domprostinnans vältalighet blef till slut verk­
ligen glödande. Och den var berusande åtminstone
så till vida, att den fullständigt omtöcknade den
stackars baronens hjärna. I sitt innersta hade han
en otydlig men stark förnimmelse af, att det dock
fanns någonting sant i systerns ord. Någonting,

som han bort tänka på men icke tänkt på, som
han borde tänka på – men tyvärr icke kunde.
Han slungade fram några häftiga ord för att tysta
ned henne. Men då hon verkligen tystnade och
mild och älskvärdt lyssnande böjde sig fram mot
honom, blef hans förvirring än större, outhärdlig.
Till slut kastade han sig baklänges i sängen och
skrek, halfsnyftande:
»Hva fan – hva fan – hva fan –»
»Hvad du ska göra, käre Roger? Det är ju
så enkelt.»
Han tystnade, låg så stilla och hörde på hen­
nes milda lugna röst. Af hennes mening förstod
han icke stort mer, än hvad barnen förstå af
vaggvisans ord. Han var så fördömdt trött.
Då hon upphörde, mumlade han:
»Ska du ställa med det då, Julla lilla?»
»Ställa med? Käre, det behöfs ju bara, att
du inte offentliggör testamentet – åtminstone icke
i dag. I morgon, öfvermorgon eller när du vill,
kan du ju enskildt underrätta den unge mannen
om den lycka, du tillämnar honom. Då har du ju
fått det, som du vill – utan skandal.»
»Javisst ja –»
»Och nu ska du sofva en stund, käre Roger.
Jag har väl inte tröttat dig för mycket?»
»Nej bevars – tack – du är så snäll –
och plikttrogen – riktigt treflig –»
Han sof.
Äfven domprostinnan var fullständigt uttröt­

tad. Hon kastade sig snyftande i den trogna Saras
armar.
»Å, man måste behandla honom som ett barn,
man måste lirka med honom som med ett litet
bortskämdt barn. Men om man bara gör det –»
Hon torkade sina tårar.
»Du skall se, kära Sara, du skall se! Å, han
styr allt till det bästa!»

*

Vid middagsbordet hade Blenda placerats mel­
lan Roger Hyltenius och löjtnant Bergfeldt. Och
de voro roliga båda två, men Roger pratade så
förtvifladt mycket. Han gjorde henne alldeles yr
i hufvudet, och yr tillräckligt kunde hon vara ändå.
Ty detta, att hon satt och åt middag i stora salen
vid samma bord som hans nåd och de andra
– det var då det märkvärdigaste, som händt i
hennes lif!
Roger ville, att Blenda skulle smaka på vi­
nerna, men det aktade hon sig allt för. På sin
höjd ett par droppar sherry i vattnet – så att
det knappt syntes, endast smakade lite, lite.
Tänk, Jacob drack vin utan vatten! Att han
vågade!
Hvad som var lustigt, det var, att allesamman
skålade med Blenda, gubbarna ifrån staden, kyrko­
herden, ja, till och med onkel!
Den enda, som icke drack med Blenda, var

Jacob. Det skulle han få för! Blenda tyckte, att
han åtminstone kunde se, hur vådligt fint och
behärskadt hon lyfte sitt glas och förde det
till läpparna. Som om hon aldrig gjort annat!
Men Jacob såg icke åt henne. Han satt där
tyst och surmulen och tittade på tallriken och
bytte ett och annat ord med patron Siedel eller
med Per Hyltenius. Per såg icke heller så vidare
glad ut.
Högtidligt var för resten hela sällskapet
naturligtvis med undantag af Roger Hyltenius.
Man fann allmänt, att hans nåd såg betydligt klen
ut, och det dämpade naturligt nog tonen. Tyd­
ligt var, att värden kämpade med sig själf, med
sitt dåliga lynne, sin trötthet och sina kroppsliga
smärtor. Han försökte anknyta samtal till höger
och vänster, men i rösten fanns något ansträngdt
och doldt retligt, som gjorde samtalen korta och
föga lifliga. Domprostinnan var synbarligen rädd,
att man skulle trötta hennes bror för mycket. Hon
drog samtalen till sig men fullföljde dem icke.
Hon var gråtmild och resignerad som på en be­
grafning.
Baronen sökte hämta krafter, lynne, sällskap­
liga ingifvelser ur glaset. Han drack kolossalt. Men
vinet gjorde honom sömnig. – Tant Enberg hade
sagt Blenda, att det var ofint att dricka mycket.
Men var det sant, så måste hela detta sällskap
vara ganska ofint. Ty man följde värdens exempel

beträffande drickandet. Och äfven på gästerna
tycktes vinet verka söfvande.
Att Vilhelm Bergfeldt skulle somna och falla
af stolen före desserten, därom var Blenda öfver­
tygad. Han såg så besynnerlig ut, ögonlocken
gingo ned öfver halfva pupillerna, och han sneglade
på henne med långa sidoblickar, fuktiga som en
yrvakens. Usch, han var bestämdt lite pirum –
lite så där som Johnsson brukade vara! Blenda
jämkade sig så långt som möjligt åt andra sidan,
knuffade Roger och fick en massa kvickheter till
lifs. –
Gästerna från staden reste tämligen snart efter
middagen. Doktorn, baronens lifmedikus, gaf hem­
ligt tecken till uppbrott. Den käre Roger de Sars’
tillstånd var verkligen icke fullt tillfredsställande,
man borde icke draga för stora växlar på hans
krafter.
»Alltså, mina herrar, en timme efter konjaken!»
kommenderade doktorn, en gammal regementslä­
kare, van att befalla. Äfven Abraham Björner
ärnade parera order. Visserligen hörde han ju
till släkten och hade dessutom ett särskildt upp­
drag. Men uppdraget hade ju ställts på framtiden,
och större delen af den kära släkten hade gjort
sig osynlig strax efter middagen. På domprost­
innan hade kyrkoherden lagt beslag, han hade
fört henne in i »friherrinnans lilla kabinett» och
eldad af många koppar kaffe utbredde han sig

nu i vackra ord om sin hustrus dygder och om
hvarje plikttrogen kvinnas ädelhet.
Ungdomen fanns någonstans nere i parken
och tycktes icke angelägen om den äldre frändens
sällskap, något som sårade denne och dref honom
att taga farväl.
Baronen gaf emellertid icke orlof.
»Nej, min snälle kusin får lof att lugna sig
ett ögonblick. Vi ha något att resonera om –
bara kyrkoherden –
Jaså, du kära Arvid, jaså, du tänker också
öfvergifva oss?»
Patron Siedel mumlade något om andjakten.
Han och Jacob skulle –
»Fan heller – fan heller – gossen stannar
här tills vidare. Sir svåger, det kan hända – hm
– att vi behöfva honom. Men svåger har sin
fria vilja – javisst, hm – mycket tråkigt – Men
svåger är ju passionerad jägare –»
Jacob satt redan i Siedelska vagnen, då dess
ägare i högtidlig ton förkunnade förbudet att lämna
Rogershus. Jacob förklarade, att han tänkte ge
sig af ändå, men en dylik ohörsamhet mot hans
nåds befallning kunde Arvid Siedel icke tillstädja.
Under fulla tjugu år hade han varit van att taga
och lyda order från Rogershus, och vanan hade
skapat en blind tro på den befallandes ofelbara
myndighet.
Han bjöd sin unge vän farväl.

»Hvarför fick du inte följa med?» frågade
Blenda.
»Det vete tusan. Baron har ju lika många
griller, som det finns löss på en sugga.»
»Att Jacob inte skäms! – Hva är du så sur
för? Var det inte stiligt kanske, att vi fick sitta
inne vid bordet?»
Jacob värdigades icke svara, och Blenda fort­
for:
»Men du såg då ut, som om du haft ondt i
magen? Hvarför var du inte glad? – Du är då
aldrig ett smul tacksam.»
»Skulle jag vara tacksam?»
»Jaha. Vi kunde ha fått sitta i köket.»
»Hos mor, ja! Det hade passat bättre – åt­
minstone för mig. Eller också kunde jag ha
sprungit ikring med fat och karaffiner som far.
Och passat upp på de unga herrarna.»
»Ä, hvad du är dum,» sade Blenda. Något
skulle hon ju säga. Men då Jacob mot sin vana
icke bestred detta påstående utan snarare tycktes
vilja instämma, blef hon ängslig.
»Hva är det med dig? Hvarför är du inte
glad? Hvarför är du inte som vanligt?»
»Därför,» svarade han betänksamt, »därför att
ingenting är som vanligt. Det har kommit på
sned alltsamman. Hela Rogershus har kommit på
sned och du och jag och vi allesamman.
Märker du inte det?»
»Nehej –»

»Nå, då är det väl bara för mig, det har blifvit
så. – Men adjö med dig. Nu ska jag gå upp och
höra efter, hvad det är, han vill.»
Blenda var nyfiken och ville följa med. I
förstugan mötte de Per. Han bad, att Jacob skulle
visa honom, hvar Johnsson bodde. Men Jacob
öfverlämnade uppdraget åt Blenda, själf måste han
tala med hans nåd.
»Nog kan jag följa er dit, men jag vet inte,
om jag törs gå med in. För är han pirum, så
vill han bara kyssas.»
»Är han så oregerlig, den gamle fulingen! Nå,
jag ska väl ta hand om honom, jag. Vi ha varit
goda vänner. Han lärde Roger och mig rida mor­
brors hästar.»
»Er bror frågade också efter honom.»
»Så – då träffa vi kanske dina bordsgrannar
hos Johnsson.» Per tycktes icke vara särdeles
förtjust öfver utsikten. »Lilla kusin hade det visst
ganska lifligt vid middagsbordet?»
»Ja, kors hva den är tokig! Om Per visste, så
många dumheter, han hasplade ur sig!»
»Jag hoppas, han inte sa’ några dumheter –
det vill säga någonting obehagligt?»
»Obehagligt? Nej, det var bara lustigt. –
Men vet Per – den andre –»
»Hvad var det med honom? Hvad gjorde
han?»
Så häftig han kunde vara, den där lugna
människan.

»Inte gjorde han något! Men han såg så
sömnig ut mot slutet – alldeles så här med
ögonen – Och vet Per, jag tror, att han höll på
att somna –»
»Nå, det var ju relativt oskyldigt. – Är det
här, han bor?»
»Om han inte håller till nere hos kusken,
det brukar han göra så här dags. Vänta här,
så ska jag springa upp och höra efter.»
Per följde henne men stannade i den mörka
trappan. Han visste sannerligen icke, hvart flickan
tagit vägen. På vinden var det omöjligt att hitta
i mörkret. Visserligen hörde han röster –
Blenda stod vid Johnssons dörr och lyssnade.
Det var ju illa gjordt, att lyssna – men hon ville
veta, hvem som var hos Johnsson, om det möjligen
kunde vara de båda bordskavaljererna. Och tänk
om de talade om henne? Hon tyckte, hon hörde
sitt namn. Det var Johnsson som –
»Jaha, flickan är rar, respekt till sägandes en
riktig Venus, de kallar. Ååårr tvi vale! Om
herrarna vill tro en gammal mans ord, och det
en, som sett många töser på nära håll, så får jag
säga, att hon är riktigt ovanligt välskapt och funtad
på alla håll –»
»Å hut!» mumlade Blenda. Hon blef plåg­
samt het i hufvudet, och tårarna trängde fram.
Nu hörde hon den där gemene Roger:
»Jag böjer mig naturligtvis inför en sådan

connaisseurs uttalande och vill endast anmärka,
att flickan förefaller mig vara något enfaldig –»
»Sku det vara ett fel det? Jag för min del
har nu aldrig kunnat med klipska jänter, för 
antingen är de fulla af satan mer än någon präst,
eller ock är de så fjära, att en inte kommer till
någonting med dem –»
Det där skulle visst vara roligt, fast Blenda
icke förstod det. Den idioten Roger skrattade, så 
att dörren skakade. Och så sade han något, hvad 
det nu var. 
Men nu hade Per funnit väntan för lång och 
kom stegande i trappan. 
»Blenda, hvar håller du hus?»
Blenda tänkte smyga sig förbi honom i mörkret
och rusa nedför trappan. Svara kunde hon ju
icke, så nära som hon stod dörren. Och om han
en gång till brummade med sin bas, skulle de
helt säkert höra honom.
Per strök eld på en tändsticka; nu var det
omöjligt att komma osedd förbi honom. Blenda
hytte åt honom, att han skulle hålla sig tyst.
»Lyss du?» hviskade han. Tämligen häpen
såg han ut, men tyst på tå gick han. Och Blenda
kunde nu åter höra, hvad som sades därinne.
»Ååårr tvi tvi – eljest tycker jag, att det
kunde vara något för herrarna att tänka på. För
en kan ju aldrig tro, att hans nåd ska lämna
tösen alldeles lottlös, eftersom hon ju ändå ska 
vara hanses dotter –»

»Jag afstår från mina utan tvifvel lysande ut­
sikter och lämnar fältet fritt för kusin Vilhelm –»
»Nej, jag ber, jag ber! Det är mig alldeles
till fyllest, att jag under middagen höll på att
skrämma den lilla upp i knät på vännen Roger.
För öfrigt må jag säga, att en förbindelse – vare
sig till höger eller vänster – skulle såra min
rätt utvecklade moral!»
»Bravo! Bravo!»
»Hva tala de om?» hviskade Per. Hans stora
ögon stodo på skaft och blängde förvirradt.
»Jag ber, det är mitt fullkomliga allvar. Saken
är nämligen den, att släktskapen mellan mig och
den unga damen i fråga är af en tämligen outredd
natur. Somliga hålla före, att vi äro kusiner, under
det att andra åter tyvärr vilja insinuera existensen
af ett långt intimare blodsband. Pappa och vår
vördade onkel lär nämligen ha rivaliserat om den
sköna Mimmis gunst. Och om också onkel hem­
förde trofén –»
»Ååårrårr tvi –» hostade Johnsson.
»Således riskerar jag, att en liaison mellan mig
och skön Blenda skulle kunna rubriceras –»
Väldig, tung, blindt ilsken som en tjur, kastade
Per sig öfver dörren, slog in eller upp den, bröt
sig in till de skrattande tre, gubben och ung­
domarna, insvepta i tobaksrök och punschångor.
Blenda hörde rop, knytnäfvars dundrande slag mot
bordskifvan, Pers bullrande, ursinniga bas, frågor,
svordomar. –

I det svaga skenet från kammarens lampa såg
Blenda tvärbjälken, som gick mellan takstolarna.
Hon kunde aldrig gå öfver vinden utan att kasta
en förskräckt blick på den där bjälken. Det var
någon, som hade hängt sig här för många, många
år sedan – hvem det nu var –
Hon blef rädd, mungiporna drogos ned –
En skarp röst skar öfver oväsendet därinne:
»Hvem fan kunde veta, att ungen stod och
lyddes!»
Blenda skrek till och sprang.







IX.

Per, Blenda och Jacob.

Per Hyltenius lät sig icke afspisas, lät icke
lugna sig af någon förklaring, någon ursäkt, lät
öfver hufvud icke tala vid sig. Han var besatt
af raseriets ande.
»Hva tusan vill du, vi ska göra då? Göra
offentlig afbön?»
Nej, nej, det vore ju att ånyo förödmjuka
flickan. – Hvad ville han då? Skulle de för­
klara alltsammans som ett missförstånd? Eller
skulle de säga, att de druckit för mycket? Eller
hvad i alla onda andars namn ville han att de
skulle göra? De voro beredda att handla, efter
hvad han ansåg vara bäst. Ty skamsna voro de
ju, om de också icke kunde låta bli att betona att
den lilla lyssnerskan själf hade stor skuld i sitt
obehag. För att nu icke tala om Per, som ej haft
förstånd att varna dem i tid.
Men Per var omöjlig, han visste ju icke till
sig. Till sist bådo de honom höfligast, att han
måtte gå sin väg och lämna dem i fred. Det
gjorde han också, han gick raka vägen till hennes

nåd. Han föste kyrkoherden ut ur »friherrinnans
kabinett», och smällde igen dörren efter honom.
»Per! Hvad är det? Du ser ju alldeles för­
störd ut! Å, så du skrämmer mig!»
Ja, Per var för ögonblicket icke i stånd att
taga några som helst hänsyn. Burdus och utan
något förmildrande berättade han den sorgliga till­
dragelsen för hennes nåd. Domprostinnan kunde
icke tro, att det var sant; helt säkert hade Per
missuppfattat –
»Vill du, att jag ska upprepa de där lymlarnas
liderliga historier ord för ord?»
Nej, för guds skull! Å, att Roger skulle vara
så obetänksam! Och att Per skulle vara så hän­
synslös – hennes hjärta var ju icke så starkt,
det visste han. Men när tänkte han väl på andra!
Och hvad ville han, att domprostinnan skulle
göra?
Jo, nu kunde Per gifva klart besked i det
hänseendet. Han ville, att hennes nåd ögon­
blickligen skulle skicka de båda förbrytarna bort
från Rogershus –
»Är du tokig, Per! I kväll? Det händer icke!
Hvad skulle vi säga åt onkel Roger?»
»Han lär inte sakna dem. Men finner du det
obehagligt att ge dem respass, så skall jag be
onkel själf –»
Inför denna fruktansvärda hotelse måste dom­
prostinnan kapitulera. Hon insåg tydligt, att Per
eljest skulle ställa till med någonting oerhördt,

fasaväckande – så verkligen de Sarskt besinnings­
lös som han var i sin vrede. O, hvilken skandal
och hvilken obotlig skada för de hylteniuska in­
tressena!
Domprostinnan lät alltså tillkalla sin son och
svärson in spe. Efter några allvarliga men skä­
ligen allmänt hållna förebråelser framlade hon Pers
fordran.
Herre gud – ingenting annat! Hade Per sagt
det genast i stället för att böla som en tjur, så
skulle herrar Roger och Vilhelm vid det här laget
ha suttit på stadshotellet eller åtminstone varit
en god bit på väg.
Domprostinnan suckade befriadt.
»Ja, kära barn, ni är förfärligt lättsinniga och
obetänksamma. Men man kan åtminstone resonera
med er. – Laga nu bara, att lyktorna är ordentligt
tända. Och hör efter så att Nils är riktigt nykter.»
I inspektorsflygeln, i sin sängkammare satt fru
Enberg – å, du milde! – hon satt i länstolen
och framför henne låg Blenda på knä, gråtande,
öfver sig gifven, med hufvudet doldt under tant
Lovisas förkläde.
Hvad stod då på? Var det därför att Jacob
skulle resa? – Jaså, inte det. Hade hon slagit
sönder någonting? Eller hade domprostinnan sagt
någonting? Eller hade någon annan sagt någon­
ting? – Ja, ja! – Hvem hade sagt? Och hvad?
Men det var omöjligt att få ett förståeligt svar
af flickan. Fru Enberg var nästan rädd, att barnet

låtit förleda sig att smaka på vinet. Hon kändes
så förfärligt het. – Hur som helst: ett glas mjölk
kunde icke skada, det brukar lugna.
Hon lyfte upp henne och förde henne till
sängen.
»Ligg nu stilla, barn, så ska du få ett glas
mjölk.»
Blenda låg alldeles stilla; så snart fru Enberg
lämnat rummet, upphörde hon till och med att
gråta. Man kan icke tänka, då man gråter; det är
svårt nog ändå. Och hon måste tänka efter, för­
söka komma på det klara med hvad det var, som
hade händt henne.
De hade talat om mor. Mor – mor? Mor
var död, och mor hade hetat Mimmi, det visste
Blenda. Men det sade så litet. Mor – Mimmi –
mor? Det sade ingenting.
Nå, men hvad hade de sagt om mor? Blenda
kunde icke minnas, att de sagt någonting om mor.
Jo, att hon var skön. Och det var det, de sagt
så fult.
Nu förstod Blenda, hvad det var, som var
så styggt. De hade skrattat åt mor, som var död.
Och om Blenda hade de talat – talat hur som
helst – därför att – därför att hennes mor var
sköna Mimmi, som onkel och han den andres far –
Och de hade varit gemena, gemena, gemena!
Hvarför skulle Per annars blifvit så förfärligt
ond?
»Seså, din lilla stackare, drick nu mjölken, så

blir du bättre. Det var visst värdt att gråta, där­
för att valpar gläfsa. Seså, var förståndig nu. –
Jag kan tala om för dig, att Nils som bäst håller
på att spänna för, och om en liten stund far de
där gunstig junkrarna till stan. Så slipper man
se dem!» 
»Far de?»
»Ja, herr Per och domprostinnan själf lär ha
kört i väg dem.»
Fru Enberg hade fått hela den fula historien
af köksan, och köksan hade fått den af Lena,
som hört, när domprostinnan berättade tilldragel­
sen för fröken Siedel.
»Var nu förståndig, Blenda lilla! Inte ska man
bry sig om, hvad två sådana där sitter och babblar
– när de ha ätit och druckit till. Och att Johnsson
är full med alla sorters osannfärdiga och fula
historier, det måtte du väl veta, barn.
För resten vill jag säga dig, lilla Blenda, att
det är nu en gång så, att när sådana där ung­
tuppar – ja, gunås så visst gamla tuppar också!
– när de kommer ihop kring sin punsch och annat
otäckstyg, så nog kan man vara säker om, att
där ska smidas ihop de nedrigaste historier. Och
då har de minsann inte aktning för någonting,
hvarken det högsta eller det lägsta. Och sådana
är de allesamman.»
»Inte Jacob!» snyftade Blenda.
»Nej, om jag det finge veta –» kom det en
smula obehärskadt från Jacobs mor.

»Och inte Per heller – säg?»
»Jag tror verkligen, att herr Per i det af­
seendet är bättre än de flesta. Och jag må då
säga, att det är ruter i honom. Kära hjärtanes
så han måtte ha hurrat om med dem allesamman!»
Blenda satte sig upp.
»Har han?»
»Inte måtte han vara rädd af sig. Jag tror
sannerligen, att han tog själfva domprostinnan i
upptuktelse. Och det kunde på sätt och vis inte ha
skadat. –
Ja, det vill säga, jag hoppas innerligt, att han
inte förgick sig!»
»Han är allt vådligt –» sade Blenda dröjande.
Och det rätta ordet fann hon icke.
»Jaha – nu kommer skjutsen.» Fru Enberg
gick bort till fönstret. »Landån till och med,
det tycker en kunde vara onödigt. Och där kommer
Vickberg med nattsäckarna. Jo, jo, det blef ingen
öfvernattning af för gunstig junkrarna. Jag får
inte glömma säga åt Lena att hon – Där kommer
de! Kors, jag tycker riktigt, jag ser, hur de hänger
med öronen. Förbaskade valpar! Titta där så
det gamla nötet Vickberg krumbuktar – tänk att
han ska vara så snål efter att få en slant! –
Men jag tycker de är tre – hvem kan den tredje
vara? Å, du ska få se, att det är häradshöfdingen!
Jaså, han stannade inte öfver natten han heller;
då blef det inte många nattgäster, då.
Där kommer bestämdt Jacob.»

»Kommer han hit?»
»Ja. Jag förstår då inte, hvar han har hållit
hus hela kvällen?»
»Han har varit hos hans nåd. Tror tant, att
han har reda på något? På det här?»
»Hos hans nåd? Nej, då vet han nog ingen­
ting. – Men hvad i all sin dar har han gjort
hos hans nåd?»
»Det vet jag inte. Jag hörde bara, att onkel
ville tala med häradshöfdingen och Jacob.»
»Se så där ja! Nu ska ni få se, att baron
ställer till något nytt elände med pojken. Men
det vore väl också själfva håken, om inte jag –»
»Har du Blenda här, mor? Lena sa’, att hon
skulle vara här.»
»Det var värst, hva du låter andtruten. Hva
har du haft för dig?»
»Jag! Ja, om du det visste – så visste du
nästan mer än jag. Hvar har du Blenda någon­
stans? Kors, är det byltet i sängen? Hvarför lig­
ger du där? Är du sjuk? Gråter du?»
»Kära hjärtanes låt flickan vara i fred –»
»Nej, det kan då inte falla mig in. Hvad är
det med henne?»
»Å, hon råkade få höra, hur de där fina herrarna
talade illa om hennes mor. De hade druckit för
mycket naturligtvis, men det känns ju i alla fall
hårdt. –
Nej, nu är det du, som är så god och talar

om, hvad du har haft för dig! Var så god, gunstig
junker! Hans nåd lär ju ha talat med dig?»
»Han lär visst ha det, mor. Men först är jag
tvungen att framföra ett ärende till dig från dom­
prostinnan. Det är visserligen inte vidare roligt
för mig att framföra det, men jag är väl tvungen –»
»Hvad är det för slag? Du kan ju skrämma
en, pojke!»
»Hälsa din mor, sa’ hon, att finns det någon
fjäderbolster till öfverlopps, så kunde jag gärna
få den i stället för den ärthalmsäck, jag hade
i natt –»
»Å, det är inte sant! Du narras!»
»Ja, nu har jag framfört det. Och nu får mor
göra, som mor tycker. Vore jag i mors kläder,
så låtsades jag som om ingenting utan lät henne
ligga på ärthalmen i natt också –»
»Det var det skamligaste, jag någonsin hört!
Jag, som själf har bäddat –»
Och fru Enberg rusade på dörren – kränkt,
förfärad.
Men Jacob skrattade.
»Ja, får jag inte nu både lugg och örfil, så
vet jag, att mor glömt bort konsten!»
»Jacob! Var det inte sant? Narrade du tant?»
»Jag vet inte, hvar jag fick det ifrån, det flög
för mig. – Men hade jag inte hittat på något
hemskt, så hade jag inte fått bort mor. Och hade
jag inte fått bort mor, så –»
»Nej, hvad gör du! Låt mig vara!»

»– så hade jag inte fått kyssa dig!»
»Det får du inte ändå. Låt mig vara, hör
du!»
»Jag ska tala om någonting för dig –»
»Nej, du får inte sitta på sängen! Gå din
väg!»
»Det är något, som har händt mig i kväll.
Det är så märkvärdigt så – ja, jag vet inte, hva
du kommer att göra, när du får höra –»
»Det bryr jag mig visst om att höra! Inte
alls! – Ja, försök inte!»
»Bryr du dig inte om, hvad som har händt
mig? Då jag säger dig, att det är så märkvär­
digt?»
»Nehej. – Du bryr dig inte om, hvad som
har händt mig. Du gör inte så mycket som frå­
gar ens –»
»Har jag inte frågat? – Men berätta nu du
först ditt, så ska jag berätta mitt sedan. – Nå,
hva var det?»
»Det säger jag inte.»
»Jaså. Ja hvarför ska du då ha mig till att
fråga?»
»Du hörde ju, hvad tant sa’.»
»Ja, hva var det? Hon sa’, att du fått höra
någonting obehagligt. Var det den där galgfå­
gel Roger eller hans kusin? Båda? Hva sa’ de
då?»
»De talade illa om mor.»
»Om din mor? Hva sa’ de då?»

»Tror du kanske, att jag vill säga om det?»
»Det var mig ena snygga gossar. Men nu
har de gudskelof farit sin väg och frid vare med
dem!
Ska jag berätta mitt nu?»
»Låt mig vara!»
»Jag rör dig ju inte. Jag frågar, om jag ska
berätta mitt nu? Vill du, vill du, vill du? Du
må tro –»
»Låt bli! Du får inte sitta här!»
»Nej, men Blenda – hvad är det med dig?
Vill du verkligen inte, att jag ska berätta?»
»Nej.»
»Ä, du pratar! Och jag, som narrade bort
mor, bara för att du skulle vara den första, den
allra första, som fick veta något –»
»Jag vill inte, hör du!»
»Jaså.»
Han satte sig på golfvet nedanför sängen i
samma ställning, som han brukade intaga nedan­
för britsen i jaktstugan.
Han var betydligt trött – åtminstone var han
yr i hufvudet. Och det var rätt skönt att få sitta
stilla och tyst en stund, stilla i mörker.
Om han bara kunde förstå, hvarmed han för­
argat Blenda? Hvad hade han gjort, eller hvad
hade han sagt? Nej, det kunde han icke förstå.
Men att han förargat henne grundligt, det var
tydligt. Så stygg brukade hon aldrig vara, nej,
så stygg hade hon aldrig varit.

Nå, det gick väl öfver.
Det var skönt att få sitta stilla bredvid henne
och tänka på – nej, icke tänka alls – att få
luta hufvudet mot sängkanten och blunda. Om
hon ville lägga sin hand öfver hans ansikte.
Men att han icke fick kyssa henne! Å, den
lilla illmariga fulingen –
Han ställde sig på knä.
»Blenda, jag vet, att du inte vill veta af mig.
Men om inte annat – så måtte jag väl ändå
kunna få kyssa dig!»
Han väntade icke på svar, han tog henne och
höll henne fången.
»Vet du, hur många gånger, jag har kysst
dig? Jag har kysst dig som nu – nu – Jag
kysste dig, då du sof, lilla, lilla – Men du ville
inte vakna du – ville du inte? Jag tror, att du
vaknade många gånger – men du låtsades du!
Var du inte vaken, säg? Var du blyg, säg? Jag
kysste dig, som nu – nu –»
Han kände, att hon var förgråten, alldeles
förgråten.
»Men hva är det då, Blenda? Vill du inte
säga, hvad du är ledsen för? Är det verkligen,
för hvad de sa’, de där?»
Hon kastade sig undan honom.
»Låt mig vara!»
»Var inte dum nu! – Om du finge veta,
hvad jag vet, så skulle du glömma allting annat.

Men nu har du minsann varit så stygg, så jag
tror knappt du får höra –»
Han stödde armbågarna mot sängkanten,
stödde hufvudet i händerna.
»Blenda – hör du? – så skall jag hviska –
Minns du hvad – minns du att din far sa’,
att vi båda skulle – ? Och då trodde jag inte dig,
och du trodde inte själf heller, fast du sa’ så
– Och mor ville skicka bort mig.
Men om det är sant, Blenda – lilla – lilla –»
Han slöt ögonen, han väntade, att hon skulle
vidröra hans ansikte.
»Har onkel sagt, att vi ska gifta oss?» frågade
hon. »Har han sagt det till dig också?»
Han jakade långsamt, besviken.
»Äsch det är ju bara, som han säger. Inte kan
vi gifta oss – vi är ju barnungar.»
»Vi bli väl gamla.»
»Det är inte godt och veta, hur det är då.
Onkel, som är så ombytlig.»
»Hvad gör det oss, att han är ombytlig? –
Eller är det bara därför att han vill, som du vill?»
»Vill du då?»
»Å, hvad du är dum!»
»Ja, men din mamma säger, att om du skulle
gifta dig med en fattig flicka, så skulle du bli
så olycklig. För du kan inte försörja dig själf
en gång.»
»Mor har inte reda på det sista.»

»Hvilket sista? Va det något, som hans nåd
sa’ i kväll?»
»Ja – men det gör detsamma.»
»Vill du inte säga det? Du var ju så ifrig att
få berätta det förut.»
»Ja. – Men jag har tappat lusten.»
»Jag förstår mycket väl, att du är ond på
mig. Men det kan jag inte rå för. Jag kan inte
rå för, att jag är ledsen.»
»Nej, du kan inte det.»
Men han blef ursinnig, då han tänkte på, att
denna stund förspillts, att det blifvit till intet, till
någonting futtigt och ledsamt – detta!
Och hvarför?
»Det är då märkvärdigt, att du inte ska kunna
säga, hvad det var, som gjorde dig så ledsen?
Hva hörde du för slag? Du hörde naturligtvis
fel? Det var nog inte så farligt.»
»Hörde! Då jag hörde hvartenda ord!»
»Och det kunde göra dig så ledsen, så att –
Jag är alldeles säker på, att du inte förstod,
hvad de sa’. Inte förstår du, hva sådana där gökar
sitter och sladdrar om! Det var nog inte alls
så farligt som du tror –»
»Var det inte!» Hon kröp upp emot säng­
gafveln. »Hur kan du säga det, du, som inte var
med? Tror du kanske, att Per skulle ha blifvit
så förfärligt ond, ifall det inte varit något far­
ligt?»
»Per ?»

»Ja, han stod ju bredvid mig – vi hade gått
upp för att tala med Johnsson. Och Per sprang
in till dem, och jag tror nästan att han slog dem.
Så ond var han. Och det var han, som lagade, att
de måste resa från gården med detsamma.»
»Jaså – blef han så ond?»
»Ja. – Det är inte alla, som är som du. Som
tycker som du!» rättade hon sig.
»Hvad tycker jag då?»
»Å, du tycker nog, att folk kan få säga och
göra, hvad de vill med mig.»
»Tycker jag? – Ja, men jag visste ju inte,
hvad de hade sagt.»
»Det förstås – men då kunde du ha låtit
bli att säga, att det ingenting farligt var.»
»Det var dumt af mig, Blenda lilla, det var
dumt, det var vådligt dumt!
Men när du vet, att jag tänkte på någonting
helt annat, och när du vet, hvad det är, jag tän­
ker på –»
»Per kunde också haft något annat att tänka
på. Och då hade jag fått stå där och höra på deras
nedrigheter. Och de hade varit gemena mot mig
både i morgon och –»
Jacob reste sig hastigt.
»Javisst.»
»Hvart ska du gå?»
»Jag ska gå och ta reda på mor.»
»Är du ond?»
»Nej, men mor är väl ond, kan jag tro.»

Blenda hörde honom gå – han slog icke
i dörrarna. Han gick alldeles lugnt. Men ond
var han nog i alla fall.
Han var då lustig, Jacob! På Blenda blef
han ond, men för dem, som varit så skamliga
mot henne, hade han knappast ett skarpt ord ens.
Tänk då på Per!
Hon hoppade ur sängen och sprang fram till
fönstret. Hon ville se, om Jacob var kvar på
gården.
Men han stod icke att upptäcka.







X.

Domprostinnan far till kyrkan och inspireras.
Fjärde skärmytslingen.

Domprostinnan hade haft en mycket dålig natt
och efter endast några få timmars sömn hade hon
nu vaknat till bekymmer, förargelse, hufvudvärk,
magsyra – 
Hon kunde icke förstå Per. Att vara så – 
så – grossier! Tellement gros! Att icke kunna 
finna sig, att icke kunna släta öfver en liten obe­
haglighet, att ställa till med en half skandal för 
en ren bagatells skull. Och att fara ut i de häf­
tigaste ord mot sin egen mor! – Roger hade
bestämdt icke haft så orätt i sitt förmodande:
»– han är bestämdt verliebt i flickan, Pierre
le Grand. Han beter sig ju som den mest melo­
dramatiske primo amoroso!»
Å – domprostinnan måste verkligen dra på
mun! Det var för löjligt: Pierre le Grand –
eller rättare le Gros! – förälskad i en liten snärta,
som visst aldrig en gång börjat skolan.
Nå, detta var någonting att pika med! Hennes
nåd kände en sann inre tillfredsställelse vid tanken

på den förfärliga hämnd hon skulle kunna utkräfva.
Många små hvassa, skämtsamma ord, många små
löjen – Per hade ju en sådan stark rädsla för
att vara löjlig.
Kär och olyckligt kär – ty flickan var ju
redan så godt som förlofvad. Pauvre Pierre! Men
sannerligen om det skadade honom, nej icke alls!
Ungdomen behöfver verkligen en och annan liten
desillusion. Sedan kommer den ödmjukhet, som
är passande och nödvändig både i denna värld
och i en bättre.
Domprostinnan suckade andäktigt.
Därpå intog domprostinnan sin frukost i Sara
Siedels angenäma och ödmjuka sällskap. Och i
samma sällskap for hon till kyrkan för att höra
den beskedlige kyrkoherden predika.
Under det att hennes nåd nu satt i den
friherrliga bänken och stilla njöt af kyrkoherdens
fromma och vältaliga utläggning af dagens text
– sjätte söndagen efter Trefaldighet: Fariséernas
rättfärdighet – undergick hennes inre, hennes
föreställningar och afsikter en märklig förändring
– om till det bättre eller till det sämre, torde
vara svårt att afgöra.
Hennes tankar sysslade alltjämt med sonen
Per. Och så till vida hade hennes sinne förmild­
rats, att hon icke längre hade någon tanke på
eller åtminstone icke någon vidare stor lust att
söka förödmjuka sonen.
»Dömen icke, så varden I icke dömda,» talade

kyrkoherden från sin höjd. Och just detsamma
tänkte den gamla frun i Rogershusbänken. Ty var
det nu verkligen så, att Per af en visserligen dår­
aktig men innerlig och varm böjelse förledts att
taga den unga flickans parti gentemot sin bror,
ja, mot sin egen mor, så borde man därför döma
honom? Och borde man väl förhåna och för­
löjliga den allvarliga känslan hos en ung man?
Nej, visserligen icke. Och allra minst borde hans
mor söka motarbeta sonens djupare känslor –
ty ack huru lätt kan icke en sådan desillusion göra
ungdomen kall, frivol, styfsint, förhärdad!
Ack ja, ack ja!
Dessutom – flickan var visserligen betydligt
yngre än Per, minst en fjorton, femton år, men
större ålderdomsskillnad har man sett. Och äfven
om det i fråga om börd och dylikt kunde göras
allvarligare invändningar, så – alldeles som den
beskedlige kyrkoherden just nu sade: icke till det
yttre utan till det inre skolen I se! Ack ja! Hade
hon icke själf, Julia Bernhusen de Sars, räckt sin
hand åt en ofrälse. Och aldrig, aldrig – eller
åtminstone högst sällan hade hon ångrat detta
steg.
Nej, från en högre ståndpunkt betraktad,
tedde sig en förbindelse mellan Per och Blenda
ingalunda orimlig.
Och ett var då alldeles visst: komme en dylik
förbindelse till stånd, ja, då finge bror Rogers »sista
vilja» krypa i skrinet. Björner hade ju nämnt

något om en klausul. Och för resten så galen kunde
han väl ändå icke vara, att han till en fullkomligt
oskyld pojke testamenterade sina ägodelar! Blenda
kunde naturligtvis under alla förhållanden vara
säker på den ojämförligt större delen af kvar­
låtenskapen.
Och på så sätt min bästa Lovisa Enberg –
»Ty utan äro de som hvitmenade grifter –»
röt kyrkoherden i ett anfall af hög entusiasm.
Domprostinnan tyckte icke om präster, som
skrika för mycket. Men annars var det verkligen
underbart, hur väl hans ord passade till hennes
tankar. Ty var icke Lovisa Enberg en riktig farisé­
typ? Till det yttre så vänlig, så uppmärksam,
så ödmjuk: kära hennes nåd, kära hennes nåd
– och så i sitt hjärta så full af skamlig beräkning,
af trolös listighet!
»Men Herren skall bringa dina ränker på skam,»
mumlade domprostinnan en smula patetiskt, i det
hon stod upp att sjunga psalmen.
»Hvad tycker du egentligen om lilla Blenda?»
frågade hon Sara Siedel, då de voro på hemväg.
»Å, vet tant, det är en rätt obehaglig flicka –»
»Såå – verkligen? Jag trodde annars att ni
kom ganska bra öfverens, att döma af dina söta
miner, kära Sara.
Nå, men tror du, att hon är så fäst vid den
unge mannen – Jacob?»
»Ja, det antar jag –»
»Antar – kära Sara, hur kan man utan vidare

anta något dylikt? Det är precis som Roger:
han antar, att de vilja gifta sig med hvarandra
och därpå vill han basera sitt kuriösa testamente.
Men nu för tiden vill ungdomen själf ha ett ord
med i laget. Och jag för min del har då icke
märkt ens något tycke mellan dem båda –»
»Tant har således icke hört, hvad de säger –»
»Säger! Hvilka? Tjänstefolket kanske? Nej,
min bästa Sara, det skulle visserligen icke falla
mig in att skänka någon som helst attention åt
dylikt skvaller. Du förvånar mig, Sara.
För resten, mig är det ju likgiltigt. Jag vill
bara hoppas, att min stackars Per icke måtte ha
gripits af någon olycksalig passion. Det skulle
verkligen göra mig förtviflad –»
»Per? Hvad säger tant! Per och Blenda?
Mais c’est tout à fait incroyable! Hon – en
barnunge –»
Domprostinnan mönstrade sitt sällskap, hög­
mässominen förflyktigades och efterträddes af ett
ganska uppsluppet och ganska elakt litet löje.
»Bredvid dig, söta Sara, förefaller hon verkligen
vara rätt barnslig. Men jag tror icke, det minskar
möjligheten af en förälskelse å Pers sida. Snarare
tvärtom!»
»Ja, i så fall beklagar jag Per! Hon är då
alldeles ohyggligt kokett!»
Domprostinnan smålog skalkaktigt.
»Sara, Sara! Hvi ser du grandet i din systers
öga?»

Hennes nåds lynne, som under den högtidliga
mässan förbättrats så väsentligt, fick tyvärr strax
efter återkomsten till Rogershus en förfärlig törn.
Hon ville tala med Blenda och sände för den
skull Sara att uppsöka flickan. Men Sara åter­
vände ensam.
»Kära tant – ja, Blenda kunde jag icke finna.
Jag måste genast gå upp till tant för att berätta
– Å, hvilken förskräcklig nyhet! Och vi som
ingenting anade!»
Sara vred sina händer och suckade tungt, det
var de enda tecken till djup rörelse, som hon
för ögonblicket kunde åstadkomma. På dom­
prostinnan gjorde de emellertid ett tillräckligt obe­
hagligt intryck.
»I går kväll, då vi trodde, att onkel och Abra­
ham Björner spelade bräde – vet tant, hvad de
gjorde? Onkel undertecknade sitt testamente!»
»Hvem har sagt det?»
»Inspektorn. Han kom ut från kontoret och
lämnade mig ett bref. Ja, nu ska tant få höra!
Jag kände inte alls igen stilen, hvarför jag genast
bryter brefvet: från Abraham Björner! Tant kan
ju tänka, att jag blef i högsta grad förvånad och
ville naturligtvis genast läsa brefvet. Men då
märker jag, att den där människan står kvar och
stirrar på mig. För att någonting säga frågar jag
efter Blenda. Och kan tant tänka sig, hvad den
obehagliga människan tillåter sig att svara? Jo:
’Hvar ska väl slefven vara om inte i grytan? Hon

är väl med Jacob kan jag tro. Fröken vet väl,
att de ska bli ett par nu? Det står i hans nåds
testamente.’ Jag blef alldeles förbryllad. ’Hva
menar ni? Testamente?’ ’Kors, vet inte fröken
af, att hans nåd undertecknade sitt testamente i
går? Jag och Vickberg fingo den äran att bevittna
namnteckningen –’»
»Hva skrifver Björner? Nej, ge hit –»
Hennes nåd ryckte utan vidare till sig brefvet.
Och läste:
»Bästa Sara!
Tyvärr måste jag bedja er på ett skonsamt
sätt meddela domprostinnan, att hvad vi fruk­
tade, verkligen inträffat. Baron Roger under­
tecknade i går afton ett testamente till förmån
för Jacob Enberg och Blenda. Förutom testa­
tor och undertecknad var herr Enberg själf
jämte inspektor Halling och betjänten Vick­
berg närvarande. Jag begärde att få tillkalla
eller åtminstone underrätta hennes nåd, men
detta vägrades mig kategoriskt. Jag önskade
naturligtvis meddela mig med hennes nåd
redan i går afton men hindrades af ett löfte,
som friherre de Sars så godt som aftvingat
mig.
Jag ber eder till vår dyra tant framföra
uttryck för min vördnad, mitt varma deltagande
och min oföränderliga hängifvenhet, och för­
blifver, min bästa Sara, eder tillgifne frände
Abraham Björner.»

»Enbergskan har köpt honom. Han har tagit
mutor!»
»Abraham Björner? Nej, vet tant, det kan
jag –»
»Du! – du! – du! Tror du inte, att jag ser,
hur falsk du är! Det är du, som har ställt till
med allt det här! Det är till dig, de skrifver,
slöddret, packet –! Och det är tacken –»
Lena, som af en händelse uppehöll sig i
gången utanför gula salen, fick mottaga den flyende,
gråtande stackars Sara i sin öppna famn. Fröken
Siedel var förbi af skrämsel, och skrämde i sin tur
både Lena och hennes kamrater. När därför dom­
prostinnan, utledsen på att vredgas i ensamhet bland
döfva möbler, började ringa på ett synnerligen häf­
tigt och ihållande sätt, var det ingen, som vågade
efterkomma kallelsen. Lena förklarade, att skulle hon
in, så skulle hon rida in och det på den största
och mest ilskna tjur. Beda, Vilma och Agnes
försvunno ur den villrådiga fru Enbergs närhet;
köksan var sotig, Vickberg befann sig hos hans
nåd. Och Toni vägrade lugnt men bestämdt att
taga någon som helst befattning med domprost­
innan.
Den ende, som frivilligt erbjöd sina tjänster
var Johnsson. Men som hans tillstånd – möjligen
till följd af gårdagens sinnesrörelse – redan nu
kl. 2 e. m. var högst egendomligt, måste man
afstå från hans biträde. Och fru Enberg såg sig

nödsakad i egen person inhämta hennes nåds önsk­
ningar.
»Gör det icke!» bad Toni. »Hon kommer att
blifva mycket elak mot er. Och ni blir så ledsen.
Hvarför skall ni bli ledsen då allting är så bra?
Då en sådan lycka har händt Jacob?»
Men klockans ilskna pinglande talade mäktigt
till fru Enbergs samvete. Skulle en gäst på Ro­
gershus förgäfves påkalla husfolkets tjänster? Nej,
icke så länge Lovisa hade ben och armar i behåll!
– För resten, mer än gräla kunde ju icke hennes
nåd göra. –
Och plikttrogen och ängslig beträdde hon
gången till gula salen. Men framför gästrums­
dörren stod hans nåd.
Fru Enberg stannade och stod fullkomligt
stilla.
Baronen sträckte pekfingret emot henne.
»Nå, så, min söta, hvad vill hon?»
Fru Enberg neg.
»Hennes nåd har ringt.»
»Jaså, ja vi ska själfva höra efter, hvad hennes
nåd önskar. Det är bra, min söta. Adjö, adjö.»
Fru Enberg neg på nytt men rörde sig icke
ur fläcken. Hon iakttog, hur hans nåd högst egen­
händigt knackade på dörren; hon hörde hennes
nåds otåliga röst: stig då in människa! Och hon
såg hans nåd öppna, stiga in och stänga dörren
efter sig.
Hans nåd på benen klockan två, ensam, utan

Vickberg! Och så han såg ut – så underbart
högtidlig och lugn på samma gång!
Fru Enberg vände sig långsamt om. Och då
hon hade denna egendomliga syn, detta betydelse­
fulla möte bakom sig, gick det en rysning från
hennes nacke ned öfver hennes rygg.
Hon sade högt till sig själf:
»Det ena är underligare än det andra. Om
en bara tänker på Jacob – fattiga pojken. –
Det är precis jämt och lagom så, att man inte
begriper ett dugg. Inte ett dugg.
Men slutet har en inte sett än.»
När domprostinnan i stället för ett mer eller
mindre menlöst tjänstehjon såg sin egen högt akta­
de broder inträda, förminskade detta på intet sätt
hennes vrede. Det föreföll henne mer än troligt,
att Enbergskan eller någon annan illasinnad varelse
hade ditfört hans nåd i lämplig tid för att han
skulle få bevittna utbrottet af hennes onda lynne.
Nå, det kunde han också gärna få, mer än gärna!
Men naturligtvis var det nödvändigt, att till en
viss grad visa själfbehärskning. Skeppen fingo
icke brännas, åtminstone icke alla.
»Bon jour, ma chère soeur! Hur har din sömn
varit?»
Baron Rogers nyrakade men sträfva öfverläpp
kittlade henne obehagligt på kinden. Hon gaf
honom en rätt kraftig liten knuff men lyckades
samtidigt vrida till ett leende.

»Je te remecie, mon cher frèr! Men – pour
dire la verité – natten har varit abominable!»
»Så, verkligen? Det gör mig ondt –»
»För all del, Roger, bekymra dig icke om
det! Det är ju så naturligt, att en stackars kvinna,
hvars hela lif varit en enda, en ständig oro, en
kedja af missräkningar –»
»Nå, men Julia –»
»Ja, jag vill icke uppröra dig, kära bror. Jag
hoppas, att du har sofvit godt?»
»Utmärkt! Ett godt samvete, chère Julie, är
en mjuk hufvudkudde –»
»Å, att du verkligen har den erfarenheten,
stackars Roger. Jag trodde, din sömn som oftast
var god –»
»Hi, hi, hi,» fnittrade baronen.
Men han återvann hastigt sitt värdiga allvar.
»Jaha, min söta Julia, jag skulle vilja tala några
ord med dig angående en sak af högsta vikt.»
Domprostinnan böjde sitt hufvud, markeradt
långsamt. Hon tog plats i soffan, midt i soffan,
och med en handrörelse hänvisade hon till den
stora karmstolen.
»Vill du taga plats?»
»Tack, joho, ja. Hm. – Ja, kära syster till­
låter, att jag går rakt på sak. Det är om testa­
mentet, jag vill tala. Jag hade, som du nog minns,
tänkt offentliggöra det i går. Emellertid inställde
sig vissa svårigheter – beträffande etiketten, som
jag stackars enstöring totalt förbisett. Ja, jag är

dig synnerligen tacksam, kära Julia, det skulle ha
varit fan så obehagligt –»
»Jag ber – det där ha vi ju talat om.»
»Javisst, hm. Jo, sir kära syster, det fanns
ju däremot ingenting, som hindrade oss ifrån att
underteckna det af häradshöfding Björner upp­
rättade dokumentet, hvasa? Nå – jaha så skedde
– i går afton. Och jag har ansett det vara min
plikt att notifiera kära syster –»
»Verkligen? Din godhet och grannlagenhet
öfverväldigar mig. Jag får således redan i dag
veta, hvad dina drängar och pigor visste i går
kväll –»
»Hva säger du för slag? Mina drängar och
pigor?»
»Jag tar för gifvet, att din – ja, jag vet inte,
hvad jag skall kalla den unge mannen, förhållandet
er emellan är mig ju fullständigt obekant – emel­
lertid antar jag, att han ögonblickligen under­
rättade sina föräldrar, som ju höra till dina lego­
hjon. Och dessutom var ju din betjänt och din
inspektor vittnen?
Som du hör, käre Roger, är jag icke full­
ständigt okunnig. I trots af den ifver med hvil­
ken du skyndat underrätta din enda syster om
detta viktiga steg, har man lyckats förekomma
dig.»
»Javisst – det kunde jag tro. Den där för­
dömde Björner –»
»Du kunde tro? Det är således icke du, som

betalat den gode mannen, för att han skulle hålla
mig helt och hållet utanför?»
»Hi, hi, hi! Tror du han tar mutor? Ja, sir
du, det tror jag med. Men det gör alla jurister.
Fördöme dem! Minns du den där gamle räfven,
som far gaf fem tusen specie – ja, om det nu var
specie?»
»Roger! Du gör ett ömkligt försök, att blanda
bort korten. Är det din mening att underhålla
mig med gamla historier?»
»Du är så förbåldt hetsig, min söta! Men
jag är lugn, jag. – Jag har kommit hit för att
klargöra mina motiv för dig. Jag vill inte, att du
ska tro, att jag i elak afsikt –»
»Det var naturligtvis mycket vänligt af dig
att föra mig bakom ljuset?»
»Om inte det, min söta, så var det åtminstone
nödvändigt. – Sir du, Julia, det kan icke förnekas,
att du har ett obegripligt inflytande på mig. Jag
visste godt, att endera måste jag be dig – hm –
be att få vara i fred. Eller ock måste jag bevara
sekretessen in i det sista och bereda kära syster
en surpris. Jag valde det senare alternativet. Ja.
– Sir du, du har ingripit i mitt lif många gånger
och en gång så pass kännbart –»
»Var det till skada eller till gagn, Roger? Jag
förstår, att du syftar på ditt äktenskap –»
Hans nåd lyfte sin käpp. Hvarför, hvartill?
Det är omöjligt att säga. Handen sjönk åter, hans

nåd började leka med käppen, lät den snurra mellan
fingrarna – på ett mycket otympligt sätt.
Domprostinnan förvandlade icke en min.
Om en stund sade hans nåd helt lugnt, som
i förbigående:
»Cela, c’est passé. On n’en parle plus.»
Och med sitt förra, älskvärda en liten smula
retsamma leende fortsatte han:
»Mon dieu, chère soeur, ha vi inte blifvit
gamla? Ibland förefaller det mig nästan, som om
jag redan vore gubbe, en riktig gammal gubbe!
Ja, ja, Julia, det är underbart med den tiden,
man kan icke riktigt fatta den, icke mäta den –
Ibland tycker jag, att jag har idéer – alldeles
som salig far. Ja, herre gud, han var ju yngre
än jag, han var ju yngre! – Tokiga idéer, drolerier,
cheri, men som bli ett gammalt hjärta förunderligt,
förunderligt kära!
Ja, så är det nu med de båda barnen. För­
döme mig, inte begriper jag, hvad det är för en
förbåldt idiotiskt affektation, som ungarna inficierat
i mitt blod. Nå, Blenda – c’est une chose tout
explicable, même très naturelle. Men pojken! En
slyngel, en gamin, un fripon! Djäflar anamma,
hade det varit i min ungdom, så hade jag piskat
upp honom tio gånger så visst som en! Hvasa?
Kommer han inte och vill befalla öfver mig?
Hvasa? Är han inte så förbåldt oförskämd så –
hvasa? Fördöme –»

»Svär inte så förfärligt, Roger! Jag tror dig
på ditt ord.»
»Jaså, du gör det? Nå, det var bra –»
Hans nåd öppnade Vickbergs dosa – lånad
enkom för detta tillfälle för att gifva tröst i en
ansträngande belägenhet – öppnade locket och
tog några få korn.
»Nå så. Ja, det är det, att man sitter här
ensam. Alldeles ensam. – Nej, Julia, jag beklagar
mig icke. Jag har aldrig varit någon vän af säll­
skaper eller ens af sällskap. Och för hvart år som
går, blir det mig allt vidrigare. Ja, vidrigt! –
Pardon! – för så vidt icke sällskapet utgörs af
en kär syster. Din hand, ma chère!
Nej, men man sitter där ensam. Man sitter
en sommardag vid sitt öppna fönster. Och i sin
famn har man den glorvördiga madame Corinne.
Något särdeles att spekulera öfver har man icke,
ty man känner ju den graciösa damen så tämligen.
Jaha. –
Så hör man: brrrrr. Det var mig en stor
humla, hvasa? Och så hör man: bisssss. Där
ha vi den lilla humlan.. Och så surrar di, och
så pratar di, och så hviskar di. Och så är det
så förbåldt hemlighetsfullt! Joho, si då är det
något rackartyg. Och så är di i den busken, och
så är di i den busken. Och så gömmer di sig, och
så tar di fatt. Och så brrrr, den stora; och bissss
den lilla. Och si så grälar di: brrrrr-bsss-brrrr
– bissss – Hihihihihi! Fördöme mig är det inte

lustigt! Och förstår syster, inte fan vet di, att
gubben sitter här uppe. Han sofver, hvasa? Hi­
hihi! Den göken, han gör aldrig annat än sofver,
hihihihi! Man lurar dem, sir syster.
Jaha sir – tjihihitt – pardon! Det är nu ens
nöje. Och förbåldt lustigt är det. Une tout petite
chose – un rien – men man följer det med
största intresse. Si, det är kanske så, när man börjar
bli gammal.
Och så har man en känsla af, att det brinner
där nere under buskarna. Gamlingen vädrar värme
och sticker fram sina frusna händer. Stora stocken
har slocknat, si, den är utbrunnet kol och aska.
Nu går elden öfver i ungt virke. Det är med
det som med tiden. Jaha – som råttepiparen: man
följer och följer, vete fan hvart – men på botten
stannar man.
Jaha, c’est drôle, tout cela. Men syster har
kanske i alla fall förstått, att ett par sådana där
dockor kunna i rätt hög grad intressera en gam­
mal man, som icke har något annat att tänka
på. Jaha. Och så vill gubben spela försyn. Nå
– förstår nu kära syster det, så vet du också,
hvilket mitt starkaste motiv har varit och är. Och
då är jag nöjd. – Jag vill ju nämligen icke gärna,
att syster ska ta testamentet blott och bart som
ett utslag af min riksbekanta elakhet och nyck­
fullhet.
Jaha, så var det med den saken. Hvad säger
du så?»

Domprostinnan sträckte båda sina händer emot
honom. Och då hon ifrån soffan icke bekväm­
ligen kunde omfamna honom, reste hon sig, slog
armarna kring hans hals, och kysste hans panna.
»Du käre, gode – jag förstår dig så väl –»
»Nå, då är det bra. Då tala vi icke vidare om
detta. Hvad nu Malla och dig själf angår –»
»Om det,» afbröt hennes nåd med stark men
mild betoning, »om mig och mina barn tala vi
nu icke.
Men nu liksom i går måste jag säga dig, Roger:
Du menar ju så väl, så innerligen väl, dina motiv
äro de vackraste, renaste – men du far vill. Ja,
jag måste säga dig det. Du har tagit fel –»
»Jaha, min söta. Sådant är möjligt. Men det
får framtiden utvisa –»
»Roger – låt mig tala ut. Du begagnade nyss
ett uttryck: spela försyn. Det är förmätna ord –»
»Hvasa? Det är ju bara en fras –»
»Ty en försyn för oss arma jordekryp, kan
endast Han vara, Han, som rannsakar hjärtan och
njurar. – Min stackars bror, du är så välment.
Men hvad vet du egentligen om dessa barn, hvilkas
lycka du vill bereda? –»
»Åtminstone vet jag väl lika mycket som du!»
»Nej, det vet du inte. Du vet absolut ingenting.
Du är alldeles för godtrogen, Roger. Ja, jag menar
inte så, men –
Därför att de där båda kurtiserat hvarandra
bakom häckar och buskar, så tror du genast, att

det är fråga om ett verkligt tycke. Tror du, att
en flicka behöfver älska, därför att hon kurti­
serar? –»
»Hihihi – det var en skön bekännelse!»
»Ja, skämta du! Men jag finner det grymt,
omoraliskt, tyranniskt, att du genom ditt testamente
klafbinder den unga flickans vilja. Allra minst
af dig, Roger, hade jag väntat detta. Ett tvångs­
giftermål –»
»Julia!»
»Ja, du skrämmer mig icke. Men vill du verk­
ligen tvinga –»
»Tvinga! Hvasa? Hva tillåter du dig?»
»– Så skall hon i mig finna ett moderligt
stöd.»
Hans nåd hade rest sig i sin fulla längd. Ett
ögonblick tycktes hans hållning ganska fientlig,
ganska hotande. Men hans nåd besatt denna dag
en sällspord själfbehärskning.
»Jaha – nu vill jag bara säga det – jaha
– att mig må du regera, min söta – så länge –
så länge du behagar. Men skulle du – hm –
i all välmening – vilja intränga i min – i ’Edens
lustgård’ för att – för att öfverta en af de gamla
rollerna – ja, då si – je suis bien faché – då
spännes vagnen för.
Och nu, min söta, är jag förbåldt hungrig.
Och jag utber mig nåden att få dejeunera i kära
systers sällskap.
Din arm!»







XI.

Johnsson som postillon d’amour. Fru Enbergs
bekymmer.

Johnsson vandrade i sakta mak kring stall och
ladugård. Nils hade farit till staden, Lars höll
på och ryktade och gaf icke ord ifrån sig under
arbetet. Det var rent omöjligt att få sig en prat­
stund.
I brist på bättre gick nu Johnsson och talade
till sig själf. Han hade redan druckit betydligt
med porter och var följaktligen i ett medelsamt
och fantasimättadt humör. Men på samma gång
var han ganska förargad öfver att ingen ville lyssna
till hans visdom. Icke heller fanns det så mycket
som en drängluns eller en fördömd lagårdspiga
att hunsa åt. Söndag gubevars – då ska det
skalas ikring i skogar och hagar och kättjas i
backarna. Ååårr tvi vale! Sku de inte drifvas
till kyrkan som boskap till fållan i stället! Så
blefve det färre ungar och flera äktenskap stiftade
i himlen. –
Se! Kom där icke en gök traskandes midt
öfver gödselstan. Kom direkt från hagen förstås,

och jäntan slank väl någonstans i snåren. För
det kunde väl icke vara en sådan där fördömd idiot,
som är ensam ute och vallar! –
Johnsson ställde sig bredbent vid ladugårds­
knuten, enekäppen stötte han hårdt i marken.
»Hva fan är du för en dummerjöns?»
»Jag är Axel,» sa’ pojken.
»Axel! Jag känner femhundra dubbelrandade
idioter med det namnet. Ocken af dem är du?»
»Jag är pojken från Fiskartorpet,» sa’ pojken.
»Hvem i helsicke har gett Björkenäsarna rätt
att utan höga vederbörandes tillstånd infinna sig
på Rogershus’ mark?»
»Det tör väl inte vara förbjudet,» sa’ pojken
och sökte maka sig förbi gubben, som fäktade
med käppen. »Johnsson ska inte vara bråkig.»
»Ja, jag är Johnsson,» sade gubben med en
viss höghet. »Titulär taffeltäckare alldeles som hans
nåd är titulär kammarherre. Sku det va någon
skillnad, så är det väl att jag har lön och hanses
nåd är utan, ser du, drummel. För resten är det
jag, som med nådig barons och kammarherrns höga
bemyndigande håller uppsikt öfver gårdens kvinnor.
Så kommer du i den afsikten, dummerjöns – så
hafver du vändt dig till rätter person. – Hvad
är ditt ärende, yngling?»
»Jag har ett bref till henne, Blenda. Kanske
Johnsson kunde vara en behjälplig –»
»Sakramenskade tölp, henne? Henne! Talar
du om ett liderligt fruntimmer? Eller talar du

om hans nåds nyligen erkända kött och blod, så
till sägandes en adelig frökens vederlike? –»
Pojken från Fiskartorpet hade icke så noga reda
på distinktionerna. Men ett bref till Blenda från
Jacob hade han, och efter många om och men
öfverenskom man, att Johnsson skulle åtaga sig
framlämnandet, och att pojken i stallet skulle bida
svar. Ty svar skulle det vara, hade Jacob sagt.
Johnsson, i hast förvandlad till postillon
d’amour, struttade nu med stor värdighet öfver
stallplanen, upp genom allén, upp på gårdsplanen.
Då och då utstötte han ett hest: Fröken Blenda!
och viftade ifrigt med brefvet. Men på gårds­
planen var ingen Blenda synlig, och Johnsson, som
insåg att ett sökande öfver hela godset med när­
liggande trakter skulle blifva ytterst tidsödande,
höll sig klokt nog till centrum, vandrade långsamt
rundt kastanjen upprepande med jämna mellan­
rum sin fråga:
»Ä fröken Blenda här?»
»Hvad vill du Blenda?»
Johnsson stannade, stötte med käppen hårdt
i marken och bligade uppåt hufvudbyggnadens
fasad. Seså för tusan, där stod herr Per, den
argbiggen, i fönstret.
Johnsson bugade sig nästan ironiskt djupt och
sade:
»Jag har ödmjukast den äran att vilja öfver­
lämna ett bref från herr Jacob till fröken Blenda.»

»Vänta så ska jag ta det,» sade Per och försvann
ur fönstret. Men så dum var icke Johnsson.
»Vänta sa’ Höken – så blir det fru af fröken,»
muttrade han fram något obskyrt citat. Och innan
Per hunnit nedför trappan, hade gubben skyndat
sig in i inspektorsflygeln.
»Johnsson! Hvart tog han vägen?»
Gubben fnittrade förnöjdt, den förträffliga
tanken hade ingifvits honom att söka fågeln
i dess bur. Han klafsade ikring i den halfmörka
förstugan, krafsade på dörrarna, muttrade och
svor öfver den snåla Enbergskan, som icke ville
bränna ljus i sitt mörka kyffe. Upp med en dörr
då! Jo, nu hade han tur; där satt Blenda.
Hon satt framför sin lilla spegel och kammade
sig.
»Hva i – har lilla fröken inte kommit upp
förrän nu?» utbrast han i uppriktig förvåning.
Blenda kände sig mycket besvärad.
»Hva har Johnsson här att göra? Är Johnsson
full nu igen?»
»Nehej, lilla fröken. Till minstingen ingenting
att tala om. – Jo, en sir, att en har blitt fröken.
Kamma sig midt på ljusa dan!»
»Hör nu, om inte Johnsson låter bli att bråka,
så får Johnsson gå sin väg.»
»Kommer aldrig i fråga, att gamle Johnsson
brister i respekt! Här har lilla hennes nåd ett
bref från Jacob – åårr tvi vale – från herr
Jacob var det!»

»Han behöfver inte alls göra sig till med herr
och fröken. – Hvar har han fått brefvet ifrån?»
Johnsson berättade utförligt och med många
tillägg, hur det kommit honom till handa, be­
rättade äfven och med stor förnöjelse om herr
Pers misslyckade uppsnappningsförsök samt slöt:
»– Men si hans räf biter inte min gås! En
märker nog, att han har ett godt öga till lilla
fröken –»
Blenda skrattade – skrattade så godt, hon
kunde. I själ och hjärta var hon ganska förargad.
»Är det mig, Johnsson kallar gås?»
»Jo, något! Vore jag i Jacobs kläder så skulle
jag respekt till sägandes inte låta grannens gris
sätta trynet i min ho. Men den där galne Siedel
drar förstås ikring med honom och plottrar på
änderna –»
»Ja, gå nu sin väg, Johnsson! Jag ska själf
gå ner till Axel med svar.»
»Som nådiga fröken behagar! Ödmjukaste
tjänare!»
Johnsson drog sig tillbaka, stolt, mycket nöjd
med sig själf. Skulle roa honom att veta, om
någon här på gården kunde prestera maken till
gamle Johnssons bugningar. Höfliga så att det
dröp af dem men likväl förkrossande. Ja, just
förkrossande! Ta mig – ååårrr tvi vale – Vick­
berg kanske? Den tandpetaren, knyckig och
mager! Nej, nej men, det fanns nog de, som kunde
ha både ett och annat att lära af gamle Johnsson!

Hög, uppburen af detta angenäma medvetande
vandrade han majestätiskt öfver gården, trädde in
i betjäntflygeln, slog upp dörren till stora salen.
»Goddagen, goddagen godt folk!» hälsade han
nedlåtande på fru Enberg, Toni och Vickberg.
»Sicken församling i guds hus! Ska vi dra en
spader, hvafalls?»
»Gå han upp på sitt rum, Johnsson. Han borde
skämmas att gå ikring som ett annat spöke på
herrans sabbat –»
»Spöke, sa’ lilla frun? Hör nu, lägg sig inte i
en ungkarls affärer –»
»Ja, egentligen borde en se efter Johnsson som
efter ett lite barn.»
»Se efter, sa’ lilla frun? Se hon efter sina jäntor,
det råder jag till. Öppnar man första bästa jung­
frubur, så finner man tösen framför spegeln och
kammen i håret. Kamma sig klockan fyra på dagen
– är det skick det? Ååårrr tvi vale. Det ska
jag säga lilla frun, att den som kammar sig klockan
fyra, den dansar på lina före kvälln. Så nu vet
frun det –»
»Har han nu varit och nojsat med pigorna? –»
»Pigorna, sa’ lilla frun? Ja, bevars, pigor är
töser de också. Eljest var det en nyvorden fröken
vid namn Blenda, som man hade den förmånen att
uppvakta. Och så var det en viss herr Per. Men
hur det hänger ihop med fröken Blenda och kam­
men och herr Per, det får lilla frun se sig om efter.
Det är gamle Johnsson för schangtil att förråda –»

Sannolikt hade gamle Johnsson förrådt detta
och mycket mer, om icke Toni plötsligt rest sig, tagit
den pratsjuke gubben i kragen och försatt honom
utanför dörren, som han smällde i lås. Johnsson
svor och stötte med käppen. Men kraftåtgärden
hade tydligen gjort ett afskräckande intryck på
honom; så småningom drog han sig uppför trappan
till sin kammare.
»Tack ska herr Toni ha. Det är för otäckt
att se honom i det där tillståndet.»
»Han är mycket oförskämd, då han är druc­
ken,» sade Toni.
Vickberg suckade.
»Johnsson har alltid varit en tölp.
Men för att nu återgå till vårt ämne, så måste
jag verkligen beklaga, att Jacob funnit för godt
att lämna Rogershus just i dag. Änderna i Tan­
ningen flyga sannerligen icke sin kos. Och det
hade enligt mitt förmenande varit Jacobs oafvis­
liga plikt att stanna på Rogershus åtminstone någon
vecka för att visa sin välgörare den tacksamhet,
som han är honom i så hög grad skyldig.»
»Ja, herre gud ja!» suckade fru Enberg. »Hva
ska hans nåd tänka?»
»Då jag framförde Jacobs hälsning, märkte jag
visserligen icke något tecken till ovilja. Men jag
har dock anledning att tro, att hans nåd var både
öfverraskad och smärtsamt berörd af Jacobs be­
teende. Och sannerligen om jag förstår, hur man
kan vara så taktlös.»

»Ja, men kära hjärtanes, det är väl ändå inte
så farligt!» sökte fru Enberg försvara sin son.
Vickberg ryckte på axlarna. Toni sade:
»Jag tror, att Jacob icke vill vara här, så länge
domprostinnan och herr Hyltenius är här.»
Fru Enberg slog ned ögonen.
»Hvarför tror ni det?»
»Jag vet icke; jag tror så.»
Vickberg sade långsamt:
»Ja – jag tror mig förstå – hvad Toni syftar
på. Men äfven om vi skulle ha förmärkt några
spår af – hm – af en böjelse, och äfven om
den – om den unga flickan, hvilket förefaller
mig än otroligare, skulle besvara denna böjelse,
så är jag likväl öfvertygad om att herr Per är en
alltför rättänkande, alltför lojal person för att –
– Ja, det kan ju tyckas ogrannlaga, att jag yttrar
mig så här. Men jag tror, att vi alla tre tänka
på detsamma?»
»Ja, det är visst och sant! Och det är då
alldeles säkert, att Blenda har blitt en helt annan,
sedan herr Per kommit till Rogershus. Ja, hvad
det nu egentligen består i, det kan jag inte säga.
Men hon är sig inte lik. Hon är inte som barn
längre. Och i dag är hon sig mer olik än någonsin.
Det kan ju förstås bero på den där tråkigheten
i går kväll – som de där båda valparna ställde
till –»
»Det kan det vara,» sade Vickberg. »Det var i
sanning en ytterst obehaglig händelse.»

»Visst var det. Men inte kan jag begripa, hvar­
för det ska behöfva förändra hennes känslor för
Jacob. Som nu till exempel då jag i morgse frå­
gade henne, om hon inte var glad öfver det här
– öfver testamentet; vet ni, hvad hon svarade?
’Det är väl Jacob och inte jag, som ska vara glad’.»
»Sade hon det?» frågade Toni.
»Ja, det sa’ hon. Nå, sedan måtte hon i alla
fall ha ångrat sig. Hon kom in till mig en stund
efteråt och sa’: ’Tant kan väl förstå, att jag är
vådligt glad, att Jacob ska få det så bra’. Då säger
jag: ’Men Blenda vet väl, att det är ett villkor
fäst vid testamentet?’ Då gör hon en knyck på
sig så här och säger: ’Det vet jag visst, det är
onkels vanliga tokerier!’ Ja, kan man tänka sig,
det sa’ hon!»
Vickberg strök sig kring den slätrakade hakan
och log.
»Nå, nå, min kära Toni, se inte så bekymrad
ut! Att unga flickor ha sina nycker, det veta
vi alla. Och vi veta också, att man icke bör fästa
något öfverdrifvet stort afseende vid dessa nycker.
Men hvad som däremot är fast och visst, hvad
som man verkligen kan hålla sig till, det är hans
nåds i laga form nedskrifna och med hans namns
underskrift och sigill bekräftade vilja. Emot den
betyder icke flickgriller stort, och det är den vi
ha att rätta oss efter –»
»Gudibefallt!» sade fru Enberg. »Men vi ha
inte sett slutet. – Hur som helst tycker jag inte,

att herr Toni borde resa i höst redan. Ni kunde
väl stanna och afvakta, hur det går.»
Toni skakade på hufvudet, men innan han
hann svara öppnades dörren, och Blenda kom in.
»Å – kunde jag få tala med tant – med tant
ensam?»
Vickberg och Toni reste sig hastigt och läm­
nade rummet. Blenda hajade till.
»Blef – blef de onda? De snodde i väg så –»
»Du bad dem ju gå –»
»Ja – jag måste tala med tant. Jag har fått
ett bref från Jacob.»
»Ett bref?» skrek fru Enberg. En dunkel, för­
färande aning om att Jacob kunde ha rymt, rest
till Amerika kanske –
»Axel från Fiskartorpet är här med det. Och
han väntar på svar. – Men jag vet inte, hva
jag ska svara.»
Jaså, tänkte Lovisa, du vet inte det. Ja, från
mig ska du inte gå klokare, än du kommit.
Hon kunde icke hjälpa det: flickan ingaf henne
en riktig motvilja. Att först hänga efter pojken
just precis så länge, som hon icke fick göra det.
Och att sedan nu, då baronen i sin nåd så godt
som trolofvat dem med hvarandra, att nu –
»Är du ond på mig, tant?»
»Nej, lilla Blenda, hvarför skulle jag vara ond
på dig? Men om Jacob skrifver och gör dig en
fråga, så är det väl meningen att du skall svara

och inte jag. Förr i tiden var du inte så ange­
lägen om att jag skulle blanda mig i era saker –»
»Men tant – du kan väl åtminstone läsa
brefvet?»
Jo, naturligtvis, det kunde hon ju. Och hon
läste:
»Lilla Blenda, är du ond på mig i dag
också? Är du inte ond, så kom till stugan
i kväll. Jag skall vänta på dig vid gläntan,
men jag skall inte skrämma dig, det lofvar jag.
Kommer du då? Kan du inte på några villkor
komma i kväll, så kom så fort du hinner i
morgon. Och sedan ska vi stanna här, tills alla
människor farit sin väg. Kom, lilla Blenda!
Och förlåt, förlåt, förlåt! – om det är det,
du vill. – Svara med Axel. Han har fått
en tolfskilling, för att han ska gno så fort,
han kan.
Jacob.»

Lovisa lämnade tillbaka brefvet; hon tog af
sig glasen och torkade ögonen.
»Hvad är det, tant? Är du ledsen?»
»Nej, det är ingenting.»
Efter en stund sade Blenda:
»Det är minsann inte godt att veta, hvad jag
skall svara. Han blir ond på mig.»
»Skulle det göra dig något?»
»Visst skulle det göra mig något! Hur kan
tant fråga så? – Men du har ju själf sagt, att

vi inte få bo så där i stugan. Folk kunde tala
illa om det.»
»Det är första gången, jag märker, att du
fäster dig vid, hvad folk säger.»
Blenda flammade upp:
»När man hört, hvad jag fick höra!
För resten är det du, som lärt mig det. Har
tant ändrat åsikt så –»
»Nej, det har jag inte,» svarade fru Enberg.
Och tungt och trött tillade hon: »Jag förstår inte,
hvarför Jacob ska ha sådana idéer.»
»Nej, det förstår inte jag heller. – Hva tycker
tant, att jag ska svara?»
»Du får väl svara, att det inte går an – allra
minst nu, då det är främmande i huset.»
»Ja, men han blir så ond! – Vore det inte
bättre ifall tant själf ville skrifva och säga honom
det? För då kunde han ju förstå –»
»– att mor varit framme nu igen, och varit
svår.»
»Å, han vet nog, hur väl du menar. På dig
kan han inte bli ond! Säg – skulle du inte kunna
skrifva?»
»Joo – det skulle jag ju kunna –»
»Tack snälla, snälla, snälla! Om du visste, hvad
du gör mig glad. Det är det värsta jag vet, när
Jacob blir så där ond på mig –»
»Är det?»
»Nu ska jag genast gå ned till stallet och skicka
Axel hit upp –»

»Ja – det är inte värdt, han kommer för
snart. Jag får ha tid att besinna mig.»
Toni stod bakom sin dörr och hörde Blenda
gå. Han smög sig på tå öfver förstugan in i salen.
»Nå?»
»Å, kära hjärtanes, så du skrämmer mig! Hvar­
för smyger ni så?»
»Jag ville veta, hvad hon sade. Var det något
om Jacob? – Hvarför gråter Lovisa?»
»Nej, det är ögonen – får jag bara de usla
glasen på, så svider de.»
»Hvad sade hon då? Var det om Jacob?»
»Nog var det. Hon har fått ett bref från Jacob,
och det skall jag svara på. – Toni kan själf
läsa det.»
»Skall Lovisa svara?»
Han tog papperslappen. Med kisande ögon
följde han skriftraderna, långsamt gående från ord
till ord.
»Det är svårt att läsa,» sade han. »Vill han,
att hon skall komma till honom?
Och på detta skall Lovisa svara?»
»Ja, jag ska säga honom, att det inte går an.»
»Jaså.»
»Det är ju ens skyldighet.»
Han vek papperet i dess veck, slätade det mel­
lan händerna och räckte henne.
»Ja. – Men om det går gossen illa här –

vet Lovisa hvad jag gör då? Då tar jag honom
med mig. Då tar jag honom bort från Lovisa.»
»Tar honom bort från mig,» upprepade hon.
»Gör Toni?
Ja, om det inte redan vore gjordt –»







XII.

Per och Blenda.

Per tillbragte eftermiddagen i trädgården och
växthuset. Sara kom och höll honom sällskap några
minuter – men Per var odräglig. Efter Sara kom
domprostinnan. Hennes nåd hade hört: att Per satt
i växthuset och var odräglig. Nå, odräglig hade
han då varit under hela middagen, fåordig och
dum. Icke ett ord hade han – till exempel – sagt
åt lilla Blenda, som suttit där blyg och tårögd.
Nej, nu måste verkligen domprostinnan säga
honom ett allvarsord. Och mätt och tung men
trotsande mödor och besvär vandrade hennes nåd
genom hela parken, genom hela trädgården ända
bort till växthuset.
Växthusmötet blef kort, lifligt och icke utan
resultat. Men resultatet blef icke det af domprost­
innan åsyftade. Per beslöt lämna Rogershus följan­
de morgon. Han skulle resa till Uppsala för att »ta
examen». Visserligen hade han ju ännu någon
månad på sig, innan terminen började – ja, det
där förstod icke mor. Han måste dit nu genast

af åtskilliga orsaker, som han ju icke behöfde speci­
ficera.
»Har du väntat i tio långa år med din examen,
så måtte du kunna vänta tio dagar till!»
Nej, omöjligt, absolut omöjligt!
Nå, domprostinnan visste af erfarenhet, att då
Per ville ta examen stod han icke att hindra. Man
fick ju icke heller gifva sig ens skenet af att vilja
motarbeta en så god sträfvan. Ty det kunde icke
förnekas, att Pers examen låtit vänta på sig oskäligt
länge. Hans begåfning och hans flit voro visser­
ligen erkännansvärda, men han var så ombytlig
eller rättare och vackrare sagdt: hans intressen voro
så skiftande, så allt omfattande. Men nu skulle
han koncentrera sig!
Domprostinnan kände igen symptomet: så snart
Per af någon anledning bragts ur jämvikten, kände
han ett behof af att koncentrera sig. – Konstateradt
alltså: han var bragt ur jämvikten.
Hennes nåd uppgaf striden – för ögonblicket.
»Ja, så res då med Gud, kära Per!»
Per tog farväl af hans nåd, som icke gjorde
något försök att kvarhålla honom. Tvärtom, onkel
såg nästan ovänligt glad ut. –
Nå, det kunde göra honom detsamma. Huf­
vudsaken var, att han kom lös från Rogershus,
kom bort från skådeplatsen för sin ridderliga be­
drift! Gud sig förbarme, att en gammal människa
ska vilja göra sig så löjlig, illfänas, skrämma lifvet

ur en liten flicka bara för att visa henne en ridderlig
uppmärksamhet.
Fy fan! svor han öfver sin kappsäck, hvars
innehåll han körde ihop med knutna näfvar.
Nej, att gå här som ett åtlöje både för flickan –
Det knackade.
Blenda steg in. Hon var mycket förlägen, och
Per var mycket förlägen. Hvad vill du? höll han
på att fråga, men lyckades förvandla orden till
ett otydligt frågande läte.
»Jag hörde, att Per ska resa i morgon. Och
jag tänkte, jag skulle säga adjö.»
»Jag hade naturligtvis tänkt säga adjö i morgon
– Men det var mycket snällt af Blenda! –»
»Kan jag inte hjälpa Per med något?»
»Tack, packningen är klar. Den är inte stor,
som Blenda ser.»
»Nej.»
Det var icke stort mer att säga om den saken.
»Och Jacob har gett sig ut på jakt? Var snäll
och hälsa honom från mig. Jag skulle ha velat
lyckönska – men det får väl bli en annan gång.
Ja, jag vet ju inte, hur pass officiell saken är
– om jag får gratulera Blenda?»
»Hvarför skulle Per gratulera mig?»
»Nå, det får väl också vara till en annan gång,»
skyndade han sig att säga. »För resten – vi
träffas nog inte så snart igen, åtminstone icke på
Rogershus. Onkel formligen sken af belåtenhet,
då han gaf mig respass –»

Ja, om jag nu hade bror Rogers förmåga,
tänkte Per, så skulle jag säga så många lustigheter
om min kära morbror, att Blenda skulle kikna af
skratt. Enda sättet att icke göra sig löjlig är att
göra sig löjlig öfver andra. –
»Kanske vi ska gå in i biblioteket? Mor vill
väl, att jag håller henne sällskap i kväll.»
»Hennes nåd har gått in till sig.»
»Jaså. Nå, vi kan ju –»
»Ja. Men först ville jag så gärna tacka Per –»
»Hvarför?»
»Jo, jag fick ju aldrig tacka – då i går
kväll –»
»Säg mig, Blenda – hvem sa’ dig, att jag ska
resa i morgon? Var det mor? – Jaså. Är det
hon, som sagt dig, att du borde gå hit och tacka
mig?»
»Nej – ja, hon sa’ det. Men jag hade gjort
det ändå.»
»Det är under alla förhållanden absolut öfver­
flödigt.»
Och det sa’ han – ilsket, som om han velat
bitas!
»Då så,» sa’ Blenda och drog sig mot dörren.
Det var ju icke värdt, att hon stod här längre.
Det tycktes vara hennes lott att förarga alla män­
niskor. Allesamman voro de ovänliga mot henne.
»Hör nu, Blenda – vänta litet! Jag vill bara
säga, att jag själf mycket väl inser, hur löjligt jag
bar mig åt. Jag skrek ju och förde väsen som en

tölp i stället för att – att ha handlat på ett helt
annat sätt. Och jag förstår mycket väl, att det
skulle vara plågsamt för Blenda att komma midt
upp i ett dylikt. – Ja, det förstår jag alltsamman
rätt väl utan att vare sig mor eller Sara behöfver
påpeka det. Blenda kan hälsa dem det.»
»Tyckte – tyckte Per också att det bara var
löjligt, det de sade om mor.»
»Det är inte fråga om den saken. Men nu kan
vi ha talat nog om det här. – Ska vi inte gå in
i biblioteket?»
»Nej! – Jag ska gå och lägga mig.»
»Jaså. Ja, god natt då, Blenda. Och adjö,
ifall vi inte skulle träffas mer. – Och lycka till!»
Och han räckte fram handen.
Men där han nu stod med sin stora näfve
klumpigt framräckt, med klippande ögon, rodnande
dum – ja, han föreföll henne så dum. Hon för­
lorade fullständigt respekten. Och till på köpet
skulle han komma fram med detta lycka till, hvar­
med gårdsfolket förargat henne dagen lång. San­
nerligen, man kunde mista tålamodet för mindre.
Och så kände hon, att hon höll på att komma i
gråttagen.
»Nå, Blenda?» han blinkade ännu dummare.
»Så pass vänner ha vi väl ändå blifvit, att jag kan
få önska er –»
»Ä, dra ni åt skogen med ert lycka till!»
Där stod han med sin framsträckta hand. –







XIII.

Hans nåd spelar écarté och håller husförhör.
Femte skärmytslingen.

Lena, som af en händelse kom att stå under
herr Pers öppna fönster – se, det var så, att hon
skulle gå till inspektorsflygeln med fru Enbergs
nytvättade kalsonger, men så tyckte hon – Lena
hörde tydligt, hur Blenda »fälades» däruppe. –
Tänka sig! Hon skulle ju vara liksom trolofvad
med Jacob, sa’ de. Men fästmannen var i Tan­
ningestugan – jo, jo.
Med en sådan mor, så!
Jesses så hon gick på! Att hon inte hade någon
skam i sig! Midt på ljusa dagen!
Nu – det lät nästan som gråt –
Jo då, hon grät, jämmerligt. Och herr Per
brummade så ängsligt, det lät riktigt ynkligt. –
Lena, som hade ett känsligt hjärta, snöt sig
i kalsongerna.
Nu var det tyst däruppe.
Lena stoppade kalsongerna under förklädet och
gick till köket för att tala med Beda. –

»Det är ju mors stil! Är det mor, som skrif­
vit – ?»
Ja, det visste icke Axel, men nog hade fru
Enberg gifvit honom brefvet.
»Hvarför gick du till mor, ditt nöt? Sa’ jag
dig inte –»
Nej, Axel hade icke gått till fru Enberg, han
hade mött tokiga Johnsson –
»Gå din väg!»
Jacob gick in och satte sig på britsen. Nu
blir det något trefligt igen, tänkte han, snurrade
med brefvet, blåste på det, och grimaserade mot
de väntade bannorna.
Så bröt han.
»Kära min gosse, Blenda har bedt mig svara –»
Jacob läste brefvet och läste det en gång till,
mycket noggrant. Därpå ref han det i små, små,
fyrkantiga bitar, gick bort till dörren och kastade
de små tingestarna för vinden.
Det var ett slags hämnd på mor. –
Han stängde dörren om sig. Han gick bort
till sin kära brits, kastade sig framstupa och slöt
armarna hårdt kring hufvudet.
Gud, så dumt – så dum Blenda kunde vara!
Och mor sen!
»Jag vet icke, kära Jacob, om du kan vara
så säker på Blendas känslor –»
Tänka sig bara! – Säker. Hvad skulle han
vara säker på? På Blendas känslor? Gud sig

förbarme så dumt! Inte har en sån där tös några
känslor. – Han trummade med knogarna mot trät.
Men elak kunde hon minsann vara. Skam­
ligt elak. Att icke komma nu – nu, då de hade
grälat så mycket, flera dar i sträck. Han kunde
ju tro att hon var ond riktigt på allvar. För
resten var mor skamligt elak hon också. Att säga,
att Blenda nog hade roligare bland de främmande
på Rogershus –
Nåja, kör för det då, hon hade väl det. Per
– Usch, den där stora klumpen!
Plötsligt satte han sig upp. Hans muskler
voro spända, öfverfyllda af ungdomlig kraft, läng­
tande efter rörelse. Men han ville betvinga dem,
han ville icke röra ett finger. Han fann nöje i
att behärska sin glädje. Stilla, fullkomligt stilla
skulle han vara. Glädjen jäste i honom så att hela
kroppen skalf.
Björkenäs och Klockeberga, hela Tanninge,
skogarna ända upp till Rydboholm – tänk de
väldiga skogarna, älgmarkerna!
Och Blenda, som var så dum! Och söt!
En fin, spenslig liten mygga dansade sin
graciösa och hetsande krigsdans kring hans huf­
vud. Surrr –
Han glömde alltsamman för att lura på den
där myggan. Klatsch. Där dref han sig på kinden,
så att det slog lock för örat.
»Jo, din lilla djäkel!»
Långsamt och med stort välbehag sträckte han

på armarna, sträckte på hela sin lekamen och
gäspade vidöppet, kolossalt.
»Som hennes nåd behagar. Vi få väl gå ned
till Rogershus och hämta vår –»
Han slöt ögonen och log.

*

Baronen hade njutit en knapp halftimmes för­
middagssömn, och i stället för filbunke hade han,
följande fru Enbergs något förvirrade och barba­
riska matsedel, förtärt omelett och kall and. Och
dock – i trots häraf – befann sig hans nåd vid
yppersta lynne.
Han hade ju också sina fullgoda skäl att vara
belåten, belåten med sig själf.
För det första – denna rent vidunderliga själf­
behärskning som han ådagalagt under samtalet med
Jullan! Och icke nog med att samtalet aflöpt under
så värdiga former, den därpå följande dejeunern
hade varit förtjusande, glad, spirituell. Hans nåd
hade sagt artiga och kvicka saker, med ungdomlig
spänstighet hade han uppvaktat sin kära syster
och verkligen lyckats förvandla hennes sura miner
till soliga löjen.
När allt kom omkring, så var han icke så gam­
mal och omöjlig som – som man behagade in­
sinuera.
För det andra hade Per förkunnat sin snara
afresa. I och för sig var detta ju ganska tråkigt

– hm, den beskedlige Per – men att först Roger
och sedan Per så snart och godvilligt och tydligen
med hennes nåds goda minne aflägsnat sig från
Rogershus, det bevisade helt säkert, att domprost­
innan uppgifvit hvarje tanke på att motsätta sig
de friherrliga planerna.
Och det var då egentligen förbaskadt resona­
belt och hyggligt af Jullan. Hans nåd suckade
gång på gång lättadt och förnöjdt och gned sin
kala hjässa med flathanden.
Och så hade baronen vid fyratiden på dagen
upptäckt ett nytt glädjeämne. Sara Siedel spelade
écarté! Hon spelade icke som Arvid, som aldrig
vann, ej heller som kyrkoherden, som alltid vann.
Nej, hon spelade så där midt emellan, lagom, så
att det blef en smula spännande. –
»Hihi, min söta, jag tror du maskar! Men
nu maskade du allt åt helvetet. Pardon! Men
fördöme mig, någon dununge är du inte.»
Sara svalde komplimangen – om ock med
någon svårighet. Och blidt leende sade hon:
»Jag är så glad, att kunna bereda onkel en
liten förströelse –»
»Ja, det är riktigt trefligt, riktigt trefligt. Si,
annars har jag ju ingen att spela med.»
»Jag tycker då verkligen, att Blenda kunde –»
»Blenda, hvasa? Nej, sir du, hvad man duger
till i den åldern, men inte är det att spela kort.
Hihi. Då har man andra nöjen, sir min söta.
Coupez, s’il vous plait!»

Sara kuperade med en liten smäll och rod­
nade vackert.
»Bevars, onkel! Jag för min del anser verk­
ligen, att man bör kunna offra något af sina nöjen
för sin far – sin välgörare –»
»Hihi, det tycker du det, ma chère. Och det
tycker fördöme mig jag med! Men ungdomen,
sir du, har andra tycken. Hvasa?»
Hans nåd nickade gladt och vänligt. Tyvärr
hade han icke en aning om, att Sara Siedel var
ung. –
»Jag för min del tror verkligen, att det skulle
vara bättre för Blenda, ifall hon mindre finge följa
sina nycker.»
»Hvasa,» mumlade baronen. Han gaf och var
fullt sysselsatt med att hålla reda på, hur många
kort han borde ge.
»Jo, jag säger, att det tyvärr förefaller mig,
som skulle lilla Blenda vara ganska ombytlig,
ganska nyckfull.»
»Nå så – säger vi det,» mumlade hans nåd.
Han var upptagen af att granska sina kort och
anade intet ondt. –
Men Sara Siedel var ond, hon var förorättad,
bedragen. –
Efter middagen hade hon velat göra ett slut på
dessa tråkiga écartépartin, och i detta syfte hade
hon vändt sig till domprostinnan med en för­
frågan, huruvida hon icke borde hjälpa stackars
Per med att packa.

»Nej, för guds skull, kära Sara! Jag har nyss
förmått Blenda att gå in till honom –»
»Nå, det hindrar väl inte mig –»
»Du får på inga villkor störa dem! Jag tror,
att de ha någonting att säga hvarandra. – Gå
du in i biblioteket och spela med den käre Roger,
så får jag hvila en stund.»
Någonting att säga hvarandra! O, Sara för­
stod ganska väl, redan i förmiddags under hem­
resan från kyrkan hade hon förstått. Hon kände
sin kära tant, hon icke blott anade, nej, hon visste,
hvad de där kärvänliga frågorna angående Blenda
hade att betyda.
O, den – den gamla markattan! Hade hon
icke alltid brukat säga, att Per och Sara –
Nåja, gärna för henne! Hon visste då med
sig själf, hon kunde svära inför gud och människor,
att hon aldrig, aldrig hyst den minsta böjelse för
den där – björnen. Men hvad som retade henne,
det var denna falskhet! Och hvad som sårade
henne, sårade hennes kvinnlighet, ja just hennes
kvinnlighet – den där enfaldiga, ouppfostrade,
koketta, osmakliga snärtan!
»Nå, ma chère, hur ha vi det?» Hans nåd
glödde af ifver att få spela. Han hade härliga
kort. Men Sara knäppte händerna öfver korten,
sträckte fram hufvudet och betraktade onkeln med
en öm, beslöjad blick.
»Käre onkel, jag vet ju icke, om jag bör säga

det. Jag kommer kanske att bedröfva dig. Och
det skulle göra mig så ondt –»
»Hva fan – hva falls? Hvad är det med dig?»
Hvarför spelar du inte?»
»Det gör mig så ondt, att det ska pratas om
henne –»
»Om hvem?»
»Om Blenda. Jag försäkrar onkel, att det
verkligen är med största tvekan – ifall jag icke
hade hört det från så många håll, af verkligt
tillförlitliga personer – af kyrkoherden, af Abra­
ham Björner – och tjänstefolket talar ju inte om
annat. Men jag gör kanske i alla fall orätt i att
säga det –»
»Nu är du så god och sjunger ut, min söta!
Hvad är det, det talas om?»
Hans nåd lade ifrån sig korten. Sara blinkade
som för solen och öppnade elden med en något
nervös ifver.
»Först och främst lär det sätt, på hvilket fru
Enberg låtit de båda ungdomarna umgås med hvar­
andra, ha varit minst sagdt fritt, ja, anstötligt –»
»Hvad menar hon egentligen med anstötligt?
Det är väl några förbåldt löjliga gamla mamsell­
idéer hon har –»
Sara rätade upp sig.
»Sin ålder, onkel, rår man icke för. Men hur
gammal jag än blir, kommer jag alltid att anse
det vara i högsta grad anstötligt, att tvenne unga

personer tillåtas utan förkläde vistas i samma –
ja sofva –»
»Hva fan säger du? Har de sofvit tillsamman
– hihihi –»
Sara reste sig. Men baronen sträckte sig öfver
bordet och grep fubblande i hennes kjol.
»Non, ma chère, nu tillåtes man icke échappera.
Vi kommer inte fram med dylika impertinenser
utan att göra reda för oss. Asseyez-vous, s’il vous
plait!»
»Jag har aldrig – aldrig sagt –»
»Min dygdiga lilla vän får förlåta, att hennes
uttryck föreföll mig bra nog tvetydigt. Men nu
ber jag få veta, hvad som upprört oss. Ung­
domarna, som vi behaga intressera oss för, ha
som bekant vuxit upp här på gården. Och det
har icke tusan haft någon dadda att skicka med
dem öfverallt, hvasa? Så skulle de ha gått en
smula för sig själfva, så är väl skulden min, kan
jag förstå.»
»Det är inte därom, det är fråga. Men att
de till exempel – bada tillsamman –»
»Bada? Ha de badat tillsamman? Hihihi!
Hvem har sagt det?»
»Det har – det har Johnsson.»
»Nå, så den krummeluren! Fördöme mig, om
han inte varit och tjuftittat! Hihihi! Jo, si det
är trefligt det, ma chère –»
Åter reste sig Sara, men denna gång med
saktmodig värdighet.

»Jag märker, att onkel och jag inte alls ha
samma uppfattning. Och jag kan endast på det
djupaste beklaga, att jag någonsin – jag hoppas
onkel förlåter –»
»Mais rien du tout, mademoiselle!» Baronen
slog med båda händerna. »Det här var fördöme
mig riktigt trefligt! Jaså, krummelurerna bada till­
samman –» han gned sin hjässa med båda hän­
derna och knipslugt, allvarligt fortsatte han: »Jaha,
nu får vår kära nièce inte tro, att vi är en sådan
förstockad syndare. Hade vi vetat detta förut, så
skulle vi naturligtvis ha tagit våra mått och steg.
Mais que faire? Inför detta fait accompli ha vi
ju endast att fullfölja våra intentioner, det vill
säga, att på det bestämdaste ordinera giftermål.
Hvasa?»
Jo, nog är du en förstockad syndare, du gamle
fuling, tänkte Sara. Men jag kan kanske ge dig
något annat än oanständigheter att tänka på. Hon
gick fram till sin kära onkel och lade sakta handen
på hans skuldra.
»Ja, onkel – om det nu verkligen blir så.»
»Hvasa?» Han klappade hennes hand helt
vänligt och sökte samtidigt puffa ned den från
axeln. »Skulle vi inte fortsätta, ma chère? Spelet,
menar jag.»
Hon suckade mildt och återtog sin plats. De
spelade. Sara tog hem stick på stick. Baronen
snörflade och nöp sig i näsan.
Plötsligt lade han korten ifrån sig.

»Hör nu – hör nu – hva menade du egent­
ligen med det där? Om det blir så! Hvasa?»
»Å, låt oss hellre fortsätta!»
Hon trumfade. Baronen tog åter till korten
och valde, hvad han borde kasta – tyvärr kunde
han icke göra annat än kasta. Men valet blef
honom för svårt.
»Nej, nu vill jag veta, hvad du menade, min
söta – var så god!» Han slängde sina kort på
bordet, så att de blandades med Saras stick. Och
Sara böjde sig inför tvånget, hörde upp att spela,
lutade sig fram mot onkeln och meddelade i hvisk­
ningar sina farhågor, allt under det att hennes
långa, smala händer gledo nervöst öfver hvarandra,
under hvarandra.
Baronens ögon kröpo ihop till svarta springor.
Han var häpen, mållös, han kunde icke ens bli
ond. Naturligtvis hade domprostinnan sändt Sara.
Men hvad menade hon, hvad hade hon i sikte?
Hon hade ju skickat bort sina förbannade pojkar. –
»Menar du – är det Per, det gäller?»
»Det vet gud, onkel, att jag menar ingenting.
Onkel har frågat mig, om jag tror, att Blenda
är belåten med testamentet. Herre gud, jag känner
ju Blenda så litet, men mig förefaller det verkligen,
som om hon skulle ha sitt intresse riktat åt ett
helt annat håll.»
Tankediger och tyst fingrade hans nåd ännu
en stund på sin näsa. Därpå steg han upp, tog
käppen och linkade in i sitt arbetsrum. Sara hörde

honom ringa. Vickberg kom ljudlöst och snabbt
genom biblioteket, och Sara hörde onkelns röst:
»Vickberg går genast efter Blenda, genast hör
han!»
Och Vickberg tassade åter genom biblioteket
och försvann. Sara kände sig betydligt illa till
mods. Hon väntade några minuter, men då
baronen icke återvände, reste hon sig och gick
försiktigt bort till den halföppna dörren. Hon
knackade lätt.
»Onkel – kära onkel –»
»Hva behagas?»
»Hvad tänker onkel göra?»
Han kom ut till henne. Han var mörkröd
ända upp öfver hjässan, och hakan skalf. Men
rösten ljöd ganska lugn och behärskad.
»Jo, sir hon, min söta – jag har fattat ett
beslut. Jag tänker försöka bringa en smula reda
i de här sakerna. Försöka, förstår hon, det kan
man alltid, det skadar inte. Och går det inte,
så får väl fan själf fortsätta, hvad Roger de Sars
har börjat»
»Ja, söta snälla onkel – bara det inte blir
något uppträde! Herre gud, hvad jag är rädd!
Onkel får inte säga, att jag har sagt något. Och
det där om Jacob och Blenda, det är ju bara
Johnsson –»
Han stötte med käppen i den mjuka mattan.
Det hördes knappt. Men på fördjupningen i
mattan kunde man se, att stöten varit kraftig.

»Hvar och en får stå för sina ord, det må
vara hane eller hona, Johnsson eller Sara. N’en
parlez plus s’il vous plait.»
Han grep henne hårdt i armen och förde henne
bort till spelbordet.
»Var så artig och tag plats! Mademoiselle
Blenda tycks låta vänta på sig.»
Sara plumsade ned på stolen. Hon vred sina
händer, och hennes förskräckelse var ingalunda
spelad.
»Men tänk då på tant!»
»Ja, fördöme mig är det inte henne, jag tänker
på!» röt han till. Åter lyckades han bemästra sin
vrede, och fortsatte i låg, förklarande ton:
»Sir du, jag hade mina planer, och de var,
som de var, de. Så kommer Jullan och du och
åtskilliga andra och ha andra planer – jo, det
har ni,» skrek han. »Nå, så är det. Och nu
gäller det bara att försöka få en smula reda i
det här –»
Vickberg stod i dörren.
»Hennes nåd låter hälsa –»
»Hva fan – hva i – krummelur!»
Han gjorde en häftig åtbörd, och Vickberg
böjde sig förskräckt åt sidan.
Men i detsamma stod hennes nåd själf på
tröskeln.
»Roger, du har låtit kalla mig?»
»Nej, så – nej så in i helvete –»

»I så fall föreligger ett misstag, men icke det
ringaste skäl att förifra sig.»
Hon gick bort till honom, klappade honom
vänligt på axeln och sade smeksamt frågande:
»Var det kanske Blenda, du önskade tala
med?»
Förbluffad och kufvad svarade baronen:
»Jaha – med din tillåtelse –»
»Nå, då är Vickberg beskedlig och ber de
båda unga komma hit.»
Vickberg ilade.
Hennes nåd tillade:
»Ja, jag antar, att du inte har något emot, att
Per också kommer?»
Härpå gaf hans nåd intet svar. Med nästan
öfverdrifven, skyndsam artighet bjöd Sara en stol.
Domprostinnan nickade välvilligt:
»Du är då alltid så tjänstvillig, söta Sara,» och
så satte hon sig. – Tystnad.
Blenda var svullen och röd. Per var också
röd och hans läppar rörde sig oupphörligt, som
om han mumlat någonting tyst för sig själf. Han
hade en hel del att göra med sin näsduk, sina
glasögon och sina fickor. Vickberg, som tydligen
hade en stark uppfattning af ögonblickets bety­
delse, framsatte stolar, på hvilka Per och Blenda
togo plats.
Baronen sade:
»Jag tror att Blenda har gråtit?»

»Tyvärr har jag varit den ofrivilliga anled­
ningen,» sade Per.
Baronen sade: »Per behagade tills vidare tiga.»
Och domprostinnan: »Vill Vickberg vara god
och lämna rummet och stänga dörrarna.»
»Vickberg stannar,» skrek baronen. »Stanna!»
»I så fall går jag,» förklarade domprostinnan.
Men då baronen icke motsade henne, förblef hon
sittande.
»Jag önskar tala med lilla Blenda i en ganska
viktig sak,» började nu baronen för andra gången,
och hans stämma lät en smula mera jovialisk. »Hon
min lilla vet ju – inte sant?– att vi upprättat ett
testamente till förmån direkt för Jacob och indirekt
för henne själf, hvasa? Det vet vi? Och så ha
vi reda på den lilla bestämmelsen angående Jacob
och Blenda, hvasa, vi ha ju reda på den?»
Då Blenda icke svarade, inföll domprostinnan
irriterad:
»Herre gud, Roger, det har ju alla människor
reda på, hvart vill du egentligen komma?»
Men baronen hvarken såg eller hörde sin
syster. Han sade med en viss anstrykning af
högtidlighet:
»Nu vill jag fråga lilla Blenda, om du för
din del är nöjd med testamentet och dess be­
stämmelser?»
Blenda teg. Alla med undantag af Per hade
sina blickar fästade på henne. Hur skulle hon
kunna svara? Och hvad skulle hon kunna svara?

»Du vill inte svara mig? – Nå så, då ska
vi kanske göra dig en annan fråga: håller du
af den där krummeluren Jacob?»
Blenda teg. Domprostinnan utbrast:
»Nej, vet du, Roger, att i tjänstefolkets när­
varo –»
Vickberg tryckte sig upp emot dörren. Baronen
öppnade sin mun, men täppte den med käpp­
kryckan. Plötsligt sade Blenda ganska klart och
tydligt:
»Jaa, det gör jag.»
»Sir man, sir man,» jublade hans nåd, »sir
man på bara, hihi.» Vi är inte något gammalt
blindstyre ännu inte. Vi ha våra märken, hvasa,
Vickberg? Hvasa, krummelur?»
Och Vickberg tillät sig att småle mot sin herre.
Men domprostinnan sade:
»Jag förstår dig inte, Roger. Ingen har väl
betviflat, att Blenda hyser en systerlig tillgifvenhet
för den unge mannen? Han är ju så godt som
hennes fosterbror.»
»Du är då så förbåldt tjatig, min söta,» fnur­
rade han till. »Nå, min snälla Blenda, gif nu tant
klart besked. Vill du gifta dig med din ’fosterbror’
eller ej? – Se så, svara nu. Man får fördöme
mig inte vara ett sånt där sjåp inte.»
»Roger, detta är upprörande! Vill du verk­
ligen, att hon i tjänstefolkets närvaro –»
Men nu var det ändtligen slut med baronens
förunderliga långmodighet denna dag. Han sköt

upp på sina långa ben och han slog käppen i
bordet, fullständigt ruinerande mahognyskifvans
inläggningar.
»Tjänst – tjänst – tjänst – tjänstefolket,
säger du! Genast hör han – Enbergskan, Tony,
Johnsson, Johnsson – genast, hör du, genast,
genast –!»
»Då går jag.»
»Gå – gå –» skrek han »– va – va –
va –»
»Roger, Roger, du får slag! Akta dig! Tänk
på Per, tänk på, hur det gick för stackars Per!
Vickberg kom och hjälp!»
Men Vickberg fanns icke längre tillstädes. Per
fick ta sin onkel om lifvet och föra honom bort
till soffan.
»Va – va – va –» ramsade baronen på.
Till slut lyckades han dock fullborda ordet.
»Vatten.»
»Det är slag, det är slag,» jämrade domprost­
innan och Sara. Men sedan hans nåd tömt ett
glas vatten, sade han helt lugnt och icke utan
en viss fryntlighet:
»Nej, fördöme mig, om jag fått slag.» Och
han nöp sig i låren. Domprostinnans ömhets­
betygelser afbrötos därigenom, att fru Enberg,
Toni, Johnsson och Vickberg intågade i ofvan­
nämnda ordning. De stannade vid dörren, som
Vickberg stängde bakom dem. Vickberg trädde
fram för truppen och sade: »Ers nåd –» Och de

tre gjorde sina reverenser. Baronen vinkade med
handen. Bra, bra. Det blef en stunds tystnad.
Hans nåd satte sig upp i soffan.
»Johnsson – hm – nå så, kom fram Johnsson.»
Johnsson trädde närmare och gjorde en af
sina mest beundransvärda bugningar.
»Johnsson lär gå omkring och prata – prata
om barnen?»
»Ååårr» började Johnsson men fick brådt att
dölja sitt älsklingsljud bakom näsduken. Dom­
prostinnan hviskade tämligen hörbart:
»Jag må säga – det tycks bli ett fullständigt
vittnesförhör –»
»Jaha, ma chère – just,» kom det häftigt från
hennes bror.
»Nå, Johnsson, han lär ha gått och spionerat
på barnen?»
»Som ers nåd befaller – men se det har
jag då inte gjort. Fast nog har jag sett dem
både här och där – ifall det är det, ers nåd
befaller.»
»Han lär ha gjort det, ja. Nå så. Hvad har
Johnsson fått för en uppfattning då? Har det
sett ut, som om de skulle hålla af hvarandra,
barnen?»
»Jaha, ackurat – ackurat som hans nåd be­
faller. Ti’ minstingen ha de sett ut som fästfolk,
respekt till sägandes. Ja, med all respekt förstås.
För si naturligen något flams som bland sämre

folk har det ju inte varit. Fast nog så kärvänligt
och sedesamt. Ackurat som hans nåd befaller.»
»Mycket bra, Johnsson, mycket bra. – Nå,
Lovisa, har hon haft samma uppfattning som
Johnsson, hvasa?»
Tveksam och darrande trädde Lovisa Enberg
några steg närmre sin herre. Och hviskande,
nästan ohörbart sade hon:
»Eftersom nådig baron befaller, så vill jag
säga min uppfattning, att jag alltid trott, att frö­
ken Blenda hållit af våran gosse. Och att gossen
håller af henne, det vet jag.»
Baronen satte handen bakom örat.
»Hva säger människan?»
»Ackurat detsamma som jag,» bedyrade Johns­
son med en stor gest. Han började redan känna
sig mera varm i kläderna.
»Men, Roger – om jag ändå kunde förstå –»
»Nehej, söta Jullan, du förstår icke, men jag
skall väl förklara det jag. Här går du och säger,
att jag ingenting begriper och ingenting ser och
ingenting uppfattar. Att jag är en blind och döf
och lam gammal gubbe, som bara har alla möjliga
vanvettiga idéer –»
»Nej, men Roger –»
»Jo, säger jag! Och att det är en sådan där
förbåldt idiotisk nyck af mig, att jag vill gifta
ihop de där två. Men nu sir du, nu sir du!
Nu sir du väl för böfveln, att det är den allmänna
meningen –»

»Jo, jag sir,» härmade domprostinnan. »Men
här är det icke fråga om den allmänna meningen
utan om hvad Blenda vill.
Och Blenda vill icke.»
Baronen blinkade, ansiktet slappnade till. Han
såg trött och sjuk ut. Hakan hängde.
Men plötsligt knep han ihop läpparna, knöt
händerna.
»Nej,» spottade han fram. »Hon vill väl inte.
Jag börjar förstå det. – Men hvems – hvems
fan är felet?»
»Du vill väl icke insinuera –»
Han reste sig. Som en stor, ilsken älgtjur
stod han där med sänkt hufvud, glimmande ögon.
»Jag insinuerar icke, jag säger öppet, och ni
må höra det allesamman – tjänstefolket eller hvad
fan ni är. –
Den där kvinnan –»
Han sträckte sin långa arm och hand mot
domprostinnan. Men pekfingret böjdes i kramp.
»Den där kvinnan,» upprepade han, och hans
röst blef gäll, nästan pipig. »Den där kvinnan!»
skrek han för tredje gången. –
Domprostinnan var fullständigt hvit i ansiktet.
Hennes ögon stodo vidöppna – icke en blink­
ning.
Det var tyst, man höll andan. Ett ögonblick. –
Och därpå Blendas röst:
»Jag vill – vill – gifta mig –»

Hon kastade sig öfver stolskarmen. Och grät
och grät.
Hans nåd drog en djup suck. Armen sjönk.
Han gick fram till Blenda och tog med båda hän­
derna under hennes armar.
»Kom med mig, min söta vän!» sade han lugnt.
Hon reste sig.
Och stödd mot den hjälplöst, hejdlöst gråtande
flickan, sprattlade baron Roger de Sars in i sitt
arbetsrum.







XIV.

Hans nåd fortsätter förhöret.

»Nå, så – jag får visst lof att lägga mig en
smula på sängen. Det känns så förbåldt sprattligt
i benen. – Si så, nu tar vi oss en stol – jaså
på sängkanten. Nå så.
Hvad är det nu vi gråter för?»
»Har inte onkel en näsduk att låna mig,»
frågade hon i jämmerlig ton. Hon tog utan
vidare näsduken ur hans ficka, torkade ögonen
och snöt sig.
»Ja, nu ska jag inte gråta mer,» sade hon.
»Nå si, det var snällt. Skulle vi då vilja säga,
hvad vi egentligen grät för?»
»Å, det var för mycket, det,» suckade hon och
stirrade sorgset, djupsinnigt framför sig. »Vet du,
onkel jag har varit ledsen så länge – jag har
varit ledsen – ja, ända sedan i går kväll,» preci­
serade hon. »Och när sen Per till på köpet tog
sig för med att gräla på mig, så började jag
gråta, och sen så –»
»Grälade han på dig? Det var tusan.»
»Jo, du må tro! Han sa’, att jag koketterade

för de där båda otäcka – tänk! Och så sa’ han,
att jag koketterade för honom också. Och att
jag kommit in till honom bara för att göra mig
till och för att göra narr af honom. Och därför
att hans mamma hade skickat mig.»
»Hvasa? Hade hon skickat dig?»
Blenda betänkte sig ett ögonblick.
»Ja – på sätt och vis. Men jag hade i alla
fall tänkt gå in till honom för att säga adjö ordent­
ligt. Och så ville jag tacka, därför att han varit
snäll mot mig. – Är det att kokettera?»
»Kommer an på,» muttrade hans nåd förargad.
»Men hvad tusan hade du inne hos karn att göra?»
»Det har jag ju sagt. Men det värsta var,
att jag inte kunde få tag på någonting riktigt
dräpande att svara honom. Utan så sa’ jag bara:
fula krummelur. Alldeles som du brukar säga.
Och det lät ju så gräsligt fånigt. Och så började
jag gråta, förstås –»
»Ja, hva tusan hade du –»
»Det var det första, det. Och sedan ställde
du ju till med ett sådant bråk – ja, du milde!
Och då grät jag för det och för att alla människor
tittade på mig. Och sedan grät jag, därför att
du var så hiskligt ond. Seså ja, tänkte jag, nu
får han slag och så är det också mitt fel. – Jo,
du kan ställa till, du,» snyftade hon till.
»Säg – hva har jag egentligen med ditt för­
baskade testamente att göra? Inte ett steg kan
jag ta, utan att folk ska sticka mig det där under

näsan. Men det undanber jag mig. Jag struntar
i ditt testamente, så mycket du vet det.»
»Är hon rosenrasande unge! Det är ju henne,
det gäller.»
»Äsch, det där om giftermålet? – Det är ju
bara ett påhitt. Det har du glömt – ja, inom
fjorton dar. Och sedan kommer du nog och
frågar: Hva fan har de där krummelurerna gått
och gift sig för? Hvem har bedt dem om det?
Jag känner dig nog, onkel.
För resten – det är väl inte något roligt att
gifta sig? Inte hade du roligt, då du var gift?
– Nej, jag ska inte gifta mig förrän jag blir femtio
år. Och då ska jag ta en gammal gubbe som du.
Och den ska jag vara riktigt snäll emot och spela
kort med och ha en hund tillsammans med.
Tycker du inte det? – Men Jacob ska gifta sig
med en väldigt rik och förnäm fröken. Och de
ska få vådligt många barn. Och dem ska jag
vara gudmor åt. Jaha du.»
Hans nåd kände sig plötsligt fruktansvärdt
sömnig. Dagens ansträngningar verkade. Tankarna
miste sitt sammanhang. Han mindes icke längre,
hvad det var, han skulle tänka på, han tappade
tråden och lät udda vara jämnt.
För att hon icke skulle tro, att han sof, mum­
lade han:
»Hör nu – det är riktigt trefligt – att talas
vid –»

»Ja,» sade Blenda eftertänksamt. »Det är
trefligt att ha någon att tala med. Tant Enberg
är nog snäll, men man kan inte resonera med
henne. Förr bråkade hon, därför att jag var för
mycket tillsamman med Jacob. Och nu är det
nästan tvärtom. – Åja, jag förstår nog. Men allt­
samman beror på, att hon tror, att jag är kär i
Jacob.
»Hör du, onkel,» hviskade hon och lade
väckande sin hand på hans stora mage. »Tant
tror, att jag är kär i Jacob.»
»Ö-uff – är – du det?»
Hennes svar dröjde en stund, en så pass lång
stund, att hans nåd hann slumra in på nytt.
Därpå afgaf hon sitt svar, långsamt och hög­
tidligt:
»Nehej, det är jag inte.
Ser du, onkel, jag tycker ju väldigt mycket om
honom. Jag tycker om att se honom och att vara
tillsammans med honom, och jag tycker om, att
han talar om sagor för mig. Och jag tycker
väldigt mycket om att han kysser mig.»
Hans nåd spratt upp ur sin slummer och
spärrade upp ögonen.
»Hvasa – hva säger du?»
Hon svarade ytterst energiskt:
»Jag säger, att jag tycker väldigt mycket om
att kyssa honom. Jacob, förstår du. Ä, du förstår
då ingenting. Jag tycker om att kyssa honom,
säger jag.»

»Nå så,» mumlade hans nåd. »Då är det ju
bra då. – För resten – för resten säger de, att ni
bada tillsamman.»
»Hvem har sagt det? Tant Lovisa förstås?
Ja, aldrig har jag hört på maken! Ska det nu vara
någonting att bråka om? Det ha vi ju alltid gjort.
Och tänk – ändå tror den dumma tant, att jag
är kär i honom. – Hör nu, onkel, skulle du vilja
bada tillsammans med en människa, som du vore
kär, riktigt kär i – förstår du? Hva?»
»Det – vete – fan –» halfsnarkade baronen.
»Nej, det skulle du visst inte vilja. Per till
exempel –»
Hon tystnade, försjönk i djupa tankar. Baro­
nens snarkningar började bli reguljära och lugna.
Men då Blenda tänkt sina tankar till slut,
sade hon:
»Inte för det jag tror, att jag är kär i honom
heller.» Och efter en stund tillade hon miss­
modigt: »Jag tycker ju om nästan hvarenda ny
pojke, jag ser. Aldrig blir jag så där riktigt kär,
inte. Nehej, det blir jag inte,» konstaterade hon
sorgsen och förargad. Och i förargelsen tog hon
sig för med att riktigt ordentligt skaka om hans
nåds mage.
»Hvasa – hva fan tar du dig till med, krum­
melur?»
»Ja, när du bara ligger och snarkar –»
»Fördöme mig, om jag snarkar –» gäspade
hans nåd. »Nå så, vi skulle ju ha ett seriöst samtal,

hvasa? Om giftermål, ja. Egentligen är det för­
båldt idiotiskt att tala om den saken. Frågan är
för tidigt väckt, det är den. Men vi äro alla
dödliga, och jag ville förekomma vissa spekula­
tioner. – Nå, ännu lefver vi väl några år. Och
lilla hennes nåd kan få betänketid. Vi skicka
Jacob till universitetet, så får vi se, hvad det varder
af den krummeluren. Och under tiden sitta vi
här på Rogershus och fullkomna våra talanger
och se oss om.
Är vi öfverens,» frågade han och räckte fram
handen.
»Ja – inte för att det blir så vidare roligt,
när Jacob är borta. – Men kör till.»
Och för att göra aftalet högtidligare och så
att säga mer affärsmässigt, tillade hon:
»Topp, onkel, det tummar vi på.»
Och så tummade de.
»Se så, nu kan du gå efter Vickberg.»
Hon nickade men rörde sig icke ur fläcken.
»Håhå jaja,» suckade hans nåd. »Är det något
annat?»
»Nej – ja, det vill säga – jag ville bara veta
– om du är ond på Per?»
Baron gjorde en riktigt ful gubbe. Men innan
han hann svara, sade Blenda:
»Tyst! – Det är någon, som knackar.»
»Det är Vickberg det. Gå och öppna!»
Blenda kröp ihop.
»Jag törs inte.»

Hon kröp upp i sängen så långt hon bara
kunde komma.
»Lilla, söta onkel, jag törs inte.»
»Hva nu då? Hvarför det då?»
»Tänk, om det är Jacob –»
»Stig in!» skrek hans nåd.
Det var Jacob.







XV.

Jacob och Blenda.

Jacob kom direkt från Tanningen. Han hade
en hastig och ganska lång marsch bakom sig och
såg tämligen upphetsad ut.
»God afton,» hälsade han. Han tog bössan
från axeln och ställde den vid dörren.
»God afton, god afton,» besvarade baronen
hans hälsning. Blenda kom sig icke för. –
»Är Blenda här?»
»Det måtte du väl si. Hvar har du hållit hus?»
»Vid Tanningen,» svarade han kort. Blenda
tyckte, att han såg förfärligt upphetsad ut. Hon
drog åt sig benen.
Ja, en smula upphetsad var han ju. Hela
vägen hade han varit spelande glad. Han hade
svurit för sig själf, att nu skulle han lägga betsel
i mun på den krånglande Blenda. Herre du min
je – nu kunde det vara nog med nycker! Fick
han henne bara i enrum, så –
Och så hvisslade han, och så trallade han,
och så lossade han ett skott för Blenda och ett
för sig själf. –

Men den första han mötte på Rogershus, var
Lena. Och hon berättade, att nu vore Per och
Blenda förlofvade.
»I helvete!» snäste Jacob.
Nå, icke var det ju mycket att fästa sig vid,
hvad den där lyssnande lögnhalsen behagade prata.
Men om han lade samman det med en hel del
andra omständigheter så –
»Jag ska be att få tala med Blenda.»
»Hvad är det fråga om?»
»Det ska jag säga henne.»
»Nå så – dra åt skogen med er! Fördöme
mig, om jag har lust att vaka hela natten! Kalla
hit Vickberg.»
Men Blenda bad:
»Å, snälla, söta onkel, får jag stanna. Jag är
så rädd.»
Och då hon märkte, att hon icke på något
håll möttes af förståelse, upprepade hon trotsigt:
»Joho, jag är rädd.»
Ingen människa kunde förbjuda henne att vara
rädd.
»Är det mig, du är rädd för?» frågade Jacob.
»Jag tänker inte så mycket som nypa dig en gång.
Jag kan ju lämna bössan här, ifall du tror, att jag
tänker skjuta dig.»
»Fördöme mina sprattliga ben, är inte ungarna
splittergalna! Gå er väg, säger jag, och kalla hit
Vickberg! God natt, min söta. Vi kan talas vid

i morgon. God natt, sa’ jag.» Och han gaf henne
rent af en liten knuff i ryggen.
Blenda hoppade hastigt ned från sängen. Att
bli bortkörd! Hon sade icke god natt. Utan att
se på Jacob gick hon förbi honom ut ur rummet.
Han tog sin bössa och följde henne.
»Glöm inte Vickberg,» ropade baronen. Men
uppmaningen var öfverflödig. Den trogne Vick­
berg hade ljudlöst smugit sig in genom tapet­
dörren och stod redan vid sin herres hufvud­
gärd.

*

Barnen gingo tysta genom arbetsrummet och
det nu människotomma biblioteket, nedför stora
trappan och ut på gården. Men då Blenda ville
gå in i inspektorsflygeln, tog Jacob henne hårdt
i armen och svängde henne bort från dörren.
»Nej du, nu vill jag tala med dig!»
Hon stretade emot, så mycket hon förmådde.
Hon tog till och med ett stadigt tag i den tjocka
luggtofsen, som stack fram under hans mössa. Men
då ingenting halp, blef hon plötsligt spak och bad:
»Å söta, snälla, rara, lilla Jacob var inte ond
på mig!»
»Jag är väl inte ond, därför att jag vill tala
med dig. Kom, så går vi och sätter oss på gung­
brädan.»
»Det är så mörkt i parken.»

»Jaså, du är fortfarande rädd? Jag har ju
lofvat att inte skjuta på dig,» hånade han.
»Ställ ifrån dig bössan då!»
»Nej, hör I himmelska hottentotter, jag tror
tösen –»
Men han ställde bössan mot väggen, han slog
armen kring hennes lif och förde henne in under
almarna.
»Vill du vara snäll nu?»
»Ja.»
»Vill du tala om allting riktigt, som det är?»
Jo, det ville hon.
»Hvarför kom du inte upp till Tanningestugan,
då jag bad dig? Nej, kom inte med mor! Narras
inte! Alldeles som om vi brukade be mor om
lof! Hur många gånger ha inte vi gått ditupp,
utan att någon människa vetat af det?»
»Förr ja – men nu så –»
»Hvad är det nu då?»
»Å, nu är det ju så fånigt! Alla människor
säger, att vi ska gifta oss.»
»Än sen då?»
»Än sen!» Hon suckade tungt. »Ja, det kan
jag väl tro, att du inte förstår mig. Ingen människa
begriper, hvad jag menar.
För resten ska jag säga dig, Jacob, att det
är riktigt styggt af dig och onkel att ställa till
med det här. Ni förstör ju allting för mig!»
»Hvad är det, vi förstör?»
»Å, allt som är roligt.» Hon suckade tungt,

trött och resigneradt. Det var ju icke lönt att
försöka förklara. Herre gud, när människor icke
vill förstå. –
Ja, hvad tänkte Jacob nu på? Han satt där
så tyst, han var ond förstås.
»Blenda,» hviskade han, »vill du inte gifta dig
med mig?» Och han lade tonvikt på vill. Hon
hörde nästan endast detta vill.
»Nej, lilla Jacob, lilla, snälla, rara Jacob –»
»Tänk!» Han sade det helt sakta.
»Ja, men jag tycker vådligt mycket om dig!»
skyndade hon sig.
Han nickade och klappade henne på kinden,
som om han velat säga, att det trodde han nog.
Plötsligt frågade han:
»Tycker du inte om, när jag kysser dig?»
»Jo, jo, jo –»
»Nej – det gör du nog inte.»
»Joho,» snyftade hon till. Och hon slog ar­
marna kring hans hals och kysste honom – ända
till dess han började värja sig.
Han sade:
»Ja, då är du ond på mig. Hva för är du?»
»I dag är jag inte ond. I går var jag. Det
var därför, att du inte brydde dig om, att jag
var ledsen.»
»Herre gud, barn!» afbröt han otåligt. »Jag
var ju själf så glad öfver – ja, du vet. Och jag
trodde, du skulle bli lika glad.»

»Pytt blef jag! Det var också något att bli
glad öfver –»
»Men i alla söta helgons namn, kan du då
inte säga mig hvarför, hvarför?»
»Å, snälle, blif inte ond!» bad hon.
»Nej!» röt han. »Men du är då så förbannadt
dum. Kan du inte säga –»
»Hvarför jag inte vill gifta mig?» högg hon
i. Hon talade helt beskäftigt för att om möjligt
lugna honom – och sig själf. »Jo, ser du, lille
Jacob – Tänk nu, om vi skulle gifta oss, hvad
skulle vi då göra? Vi skulle väl bo på Klocke­
berga, kan jag tro. För inte på Björkenäs, det
säger jag dig! Nå, hvad skulle vi göra hela
dagarna? Vi skulle väl bli så utledsna på hvar­
andra –»
»Tala för dig själf!»
»Ja, men säg – hvad skulle vi göra?»
»Å, vi kunde väl göra detsamma som nu. Jag
kunde berätta sagor för dig. Jag kunde köpa
hem hela parlass med konstiga böcker och sätta
ihop alla möjliga konstiga sagor åt dig. Eller
tycker du kanske inte om sagor längre?»
»Jo då – jag tycker förfärligt, förfärligt mycket
om sagor. Men ser du, det är just det. Om vi
gifta oss, hvad skulle det sedan bli af sagorna?»
»Bli af?»
»Ja. Sen blefve det ju rakt ingenting med
dem.»
»Det förstår jag inte.»

Hon trampade otåligt. Hon tog hans hand
och slog honom på fingrarna.
»Å, det är bara för att du inte vill förstå!
Om vi ska gå där på Klockeberga hela vårt lif
och sköta om landtbruket och kreatur och drängar
och pigor och barn och allt, hvad det blir –
hvad är det då för roligt med sagorna? Du kan
väl förstå, att sagor är roliga, därför att man tror,
att en vacker dag ska allt det där lustiga hända
en själf. Därför, ser du, är det så ohyggligt roligt
med riktigt konstiga sagor – bara de sluta bra,
förstås.
Snälla söta, rara Jacob, säg att du förstår mig!
Jag blir så ledsen annars!»
Hon bad honom, med händer och läppar,
med hela sin kropp, att han måtte förstå, hvad
hon menade.
Efter en stund sade han lågmäldt, blygt:
»Kunde det inte vara en saga, att vi gifte
oss?»
Hon försökte se honom i mörkret. Hon ville
se, om han menade allvar. Eller om han bara
sa’ så, därför att han tyckte, hon var dum. Men
hon kunde ingenting se.
Då började hon tänka efter. Hon tänkte, hon
tänkte – kunde det verkligen vara en saga, en
vacker underlig saga?
Men hennes barnsliga sinne var bortskämdt
med alltför granna färger. Han hade själf skämt

bort henne, gifvit henne de starkaste, bjärtaste,
mest orimliga färger. –
Nej, hon kunde aldrig, aldrig tro, att detta
skulle blifva en vacker, underlig saga. Nej, det
skulle icke vara en saga för henne, det skulle
icke vara en saga för honom. –
O! Jacob, som skulle röfva dottern till en
arabisk sheik. Som själf skulle bli en arabisk sheik!
Som skulle rida en hvit arabisk springare! –
»Nej, lille, lille, lille –»
Hon kastade sig öfver honom och grät med
näsan intryckt mellan hans hals och krage. Grät
bittert öfver att detta icke kunde vara sagan.
»Det är inte värdt att gråta. Det är det ju
inte värdt.»
Hon kväfde gråten, så godt hon kunde, och
flyttade sig ifrån honom. Hon ville så ogärna,
att han skulle finna henne obehaglig. Och för
att komma i jämvikt, för att ha någonting att säga,
frågade hon:
»Tycker – tycker inte du också om sagor?»
»Nej,» svarade han kort. Och i ett nu blef
han ursinnig. Han slog bort hennes hand, som
låg kvar på hans knä.
»Det är ju bara strunt, det där du pratar!
Det är ju bara idiotisk, idiotisk smörja. Det är
lögn alltsamman. Det är ju ingen mening med
det. Är det kanske? Du både ljuger och narras!»
Ja, det kunde hon väl ha tänkt sig. Men
hvarför frågade han då?

»Ska vi gå in nu, Jacob?»
»Nej.»
Han hade varit i ganska stor spänning, under
det att han väntade på hennes svar. Han hade
icke känt spänningen så starkt, så länge den varade.
Men nu förstod han, att han måste ha varit mycket
ifrig. Han kände sig matt i armar och ben. Och
plötsligt kändes det, som om en mängd myror
krupit öfver hufvudsvålen. Han tog af sig mössan
och strök med handen öfver håret. Det var vått.
»Känn, så våt jag är i håret,» sade han. Hon
kände.
»O ja, hvad du måtte vara varm! Gick du så
fort? Sätt på dig mössan, så att du inte förkyler
dig.»
Det är inte därför att jag har gått fort, tänkte
han, det är därför att du har varit så elak. Och
kanske för att på något sätt meddela henne detta,
sade han:
»Jag är inte alls varm, jag fryser, så jag skakar.»
»Du skulle dricka lite varm mjölk. Beda är
ute, men vi kan be Lena tända upp.»
»Nej – tack,» drog han på det.
Hon reste sig.
»Åjo, kom!»
Han grep efter henne och ryckte henne ned
till sig.
»Blenda lilla – nu skall du inte vara rädd
för mig. Lofva det! – Ja, jag ska inte vara ond
på dig. Jag lofvar. Men på ett villkor – hör du

det! På ett villkor: att du svarar – hör du det!
– att du säger mig precis, hur det är!»
Hon satte sig tätt intill honom och lofvade.
»Tycker du om Per?»
Han kände, att hon skalf till. Det retade
honom. Hva fan är hon nu rädd för? Jag ämnar
minsann inte slå henne.
Men just som han hade tänkt detta, kom en
ny tanke. En tanke, som han icke kunde komma
lös ifrån. En tanke, som han kände i hela sin
kropp. Som han kände i magen, som gaf honom
kväljningar. –
Hur skulle det vara att slå henne? Hur skulle
det kännas? Hur skulle det kännas i händerna?
Hur skulle det kännas i öronen att höra. –
»Hvarför skulle jag inte tycka om honom?
Han är snäll.»
»Javisst är han snäll,» upprepade han. »Tycker
du mer om honom än om mig?»
»Hvarför skulle jag göra det? Jag har ju
bara känt honom några dar. Och dig har jag
känt så länge. Och du är så snäll,» kom det
smeksamt.
Tänk, så hon kan säga! Men jag hör på
rösten – jag hör nog. –
»Hvarför är du rädd? Hvarför kan du inte
säga, som det är? Hvarför tycker du om honom?
Är han vacker?»
»Å nej då!»
»Tycker du om honom, därför att han gjorde

så där i går kväll? Därför att han var häftig
och svor och domderade? Tror du inte, att jag
också kan vara häftig?»
»Jo, det ska gud veta!» suckade hon.
»Hva är det då? Är det, därför att han är
ny? Därför att du aldrig sett honom förr?»
Tänk om det är därför! Hon blef blossande
röd, hon blef varm öfver hela kroppen. Det kändes
som en skam.
»Usch, hvad Jacob är stygg!»
Men hon kände på sig, att hennes ord icke
haft uppriktighetens klang. Och för att öfvertyga
honom fann hon på att säga:
»Tycker du, att Per ser ut som en sagoprins?»
Det föreföll henne själf ganska löjligt. Per –
en sagoprins! Ja, hon måste verkligen skratta litet.
Det gladde henne så, att hon kunde skratta! Nu
trodde nog icke Jacob längre, att det var Per. –
Han satt tyst, han satt där tyst. Å, det var
så tyst i mörkret! Svart och otäckt. Om hon
ändå visste, hvad Jacob tänkte på.
»Hvad tänker du på?» hviskade hon. Och i
en ännu lägre hviskning: »Tänker du på mig?»
»Nej. – Jag tänker på egendomarna.»
Det kunde hon icke förstå. Tänkte han på
egendomarna?
Han fortsatte:
»Ja, du vet väl, att om vi inte gifter oss, så
förfaller testamentet. Egendomarna gå visst till
någon stiftelse.»

Han sade det så där fullständigt likgiltigt. Men
hon hajade till och drog djupt efter andan.
»Får du inte en smul då?» frågade hon.
»Nej, det är klart. Det har han sagt bestämdt
ifrån. Gör vi inte som han vill, så blir det ingen­
ting af hela kalaset.
Det förstås – du får väl alltid, hvad du be­
höfver. Du är ju flicka, så dig kan han väl icke
lämna på bar backe.»
»Är det – är det inte mycket ledsamt för
dig, Jacob?»
Han ryckte på axlarna.
»Visst tusan är det ledsamt, det kan du väl
begripa.»
Hon frös, så att hon huttrade. Hon försökte
säga något, men hon fick icke fram det. Nej,
hon fick icke fram det. Hon måste säga det så,
att han trodde henne. Hon måste säga det, så
att han trodde hon skämtat hela tiden, bara
skämtat. Kifvats med honom, narrat honom. Men
det gick icke, hon fick icke fram det. Bara därför
att hon frös så förskräckligt. Käkarna voro all­
deles stela. De stodo på spänn, klapprade.
»Å-å-å,» stönade han.
Nej, nu måste det fram. Nu fick det komma
fram, bäst det kunde!
»Ja-acob lille,» huttrade hon. »Är det så –
så vet du väl – det kan du väl förstå – att jag
har skämtat. Hela tiden, förstår du. Visst vill
jag gifta mig –»

Tänk, hvad hon kan säga – tänk hvad hon
kan säga – upprepade han för sig själf. Och så
satt han där och förundrade sig öfver att hon
kunde säga saker, som han för guds död och
pina icke kunde tro på. – Sancto diavolo! svor
han en fäderneärfd ed. Det skulle ha känts skönt,
ifall han förmått bli så där riktigt ursinnigt, blindt
rasande.
Men han var så eländigt trött, så eländigt
snopen, så eländigt slokörad. Och kall om ryggen
som en våt hund.
Nu sutto de där i mörkret på hvar sin kant
af bänken, tysta.
Tysta, ja.
Blenda smålog matt åt sig själf. Hvad hon
än sa’, så satt han där lika tyst ändå. – Ja,
ja, hon fick väl lof att försöka göra det riktigt
godt igen. Och så sade hon, nästan sömnigt:
»Jacob lille – du förstår väl, att det var skoj
alltsamman. Det där om sagorna. Och det där
om Per också.»
Hon sade det sömnigt och mildt. Hon mindes
icke riktigt, hvad det var, hon hade sagt om
sagorna. Och om Per. Men i alla fall var det
väl bäst att taga tillbaka. –
Jacob sade:
»Då är det Per i alla fall.»
Och i detsamma, han sade det, fick han en
känsla, som om någon gifvit honom ett kraftigt
knytnäfsslag i mellangärdet. Han fick kväljningar.

Blodet sprutade upp i hufvudet på honom. My­
rorna kröpo öfver hufvudsvålen, dråsade ned öfver
pannan, öfver ögonlocken, öfver kinderna. –
»Blenda, Blenda, Blenda!» skrek han.
Han ville endast klaga. Han ville skrika ut.
Han ville säga henne, att han var så dödligt ledsen,
dödligt utpinad. Så dödligt, dödligt.
»Blenda, Blenda!» skrek han.
Men det lät som ett ilsket vrål.
Hon sprang ifrån honom.







XVI.

Hans nåd sofver och vakar och hvad som där­
under sker. Sjätte skärmytslingen, som lyktar
med en stor seger för domprostinnan.

Hans nåd hade en obehaglig dröm. Han
drömde, att baronen och kammarherren Roger
Gustaf Adolf Abraham Bernhusen de Sars var
död, och att dess högtidliga likbegängelse före­
stod.
Bjudningarna voro utfärdade, gästerna komna.
Men det var likväl mycket tyst på Rogershus.
Och genom fönstren flöt ett matt, hvitt ljus –
nästan som månsken.
Roger de Sars stod i det lilla fönstret ofvan por­
talens ur – ett litet fönster till en liten skrubb,
som han icke besökt sedan sina gossår. Han
stod där och höll räkning på gästernas ekipager.
Fyratiotre landåer och i slutet af filen den stora
likvagnen med fyrspann och förridare.
Roger de Sars stod och höll räkning på alla
sina gäster, han mumlade deras namn ett efter ett
– så att säga anmälde dem för sig själf. Och det
gladde honom, att de kommit så mangrant det

de Sarska husets fränder och vänner sedan ett
halft sekel tillbaka. Han kände dem alla med
undantag af en liten, torr gumma, som satt ensam
i sin vagn och broderade på en hvit skjorta.
»Det var då förbåldt underligt,» mumlade
baron Roger och tryckte sin panna hårdt, hårdt
mot fönsterrutan.
Men i detsamma hörde han en röst – salig
svärfars eller den gamle klockarens – och rösten
sade:
»Se, där står den siste Bernhusen de Sars.»
Baron Roger tryckte händerna mot sitt ansikte,
så hårdt han förmådde. Hufvudet värkte. Och
han blygdes inför dessa kära fränder och vänner,
som voro komna att hämta hans döda, hjälplösa
kropp.
Och nu kände han, att någon stod bakom
honom. Tvenne magra, skrumpna händer stuckos
fram bakifrån och började knäppa upp hans väst.
En blid, sprucken stämma hviskade i hans öra:
»Si så, lilla Roger, var nu snäll, så ska du få en
ren skjorta.»
»Mon dieu,» tänkte hans nåd, »det är ju tant
Laura. Så taktlöst, att jag glömt bjuda henne.
Jag trodde att hon var död.»
Tant Laura trädde skjortan öfver hans hufvud,
men halslinningen var för trång. »Akta mitt
hufvud,» bad han, »det värker så förbåldt. Det
är bäst, att vi ropa på Vickberg.»

Och Vickberg var där. Men det var icke Vick­
berg utan salig fars gamle Johan.
»Mon dieu, Johan, jag trodde du var död!»
»Här hjälper det icke att vara död, lille baron.
Kyrkoherden väntar, och kistan är redan öppnad.»
»Så i Gud den allsmäktiges namn då –» mumlade
hans nåd.
Och nu stod han framför den väldiga ekkistan.
Han sökte förgäfves räkna silfverbeslagen. Men
han fann till sin tillfredsställelse, att de vore många
och stora. »Så ha de då ändå en smula aktning
för mig, fast jag är den siste –» tänkte han.
Och han läste på silfverplåten Roger Gustaf Adolf
Abraham Bernhusen de Sars. »Det äger sin riktig­
het, det är jag,» sade han.
Men tant Laura klippte med en sax rundt
kring hans hufvud och sårade honom oupphörligt
i tinningen.
»Tag bort henne,» skrek han i full förtviflan,
»det är inte hon, det är Jullan, som klädt ut sig.»
Då trängde sig alla fränder och vänner omkring
honom, skrattande. Kyrkoherden, den gamle
Hygaeus, knackade med sina hårda knogar på
hans hjässa. »Lille Roger, minnas vi sjunde budet?
Du skall förlåta din syster.»
»Ja, ja,» skrek han och började klänga uppför
kistan. Han såg ned i mörkret och skymtade en
hvit klädnad. »Tyst, tyst,» hviskade Hygaeus, »det
är Ulla Siedel. Väck henne ej, på det att hon
icke måtte få se ditt stora fula hufvud.»

Han satte sig på kistkanten och trummade sakta
med fötterna. »Kära fränder,» sade han. »Jag är
så ensam. Det är förbåldt hyggligt af er, att komma
allesamman. Jag är så ensam. När ni lagt locket
på kistan finns ingenting kvar efter mig. Ingen!
Lägg på locket, så är jag putz weg. Haf medlidande
med mig, kära fränder!» »Du har ju Ulla,» svarade
de. »Där nere ligger Ulla.» Och Hygaeus – men
det var icke han utan domprosten Per – tog
honom hårdt, hårdt kring hufvudet. »Af jord es
du kommen, svåger, och till jord skall du åter varda.
Ned med dig i kistan.»
De togo honom med våta, iskalla händer och
lade honom i kistan. »I Guds den allsmäktiges
namn,» mumlade han. Men då de skulle skrufva
på locket, befanns det, att Roger de Sars’ hufvud
var för stort. De slogo honom med hammare i
hufvudet. Öfversten, hans gamle chef, slog honom
med svärdsfästet i hufvudet. –
Och midt emot honom i sängen satt Ulla
Siedel med lyftade, knäppta händer, med motvilja
och afsky i hela sitt väsen. – »Å gud, hvilket
hufvud! Hvilket monster! Tag bort honom! Tag
bort den fule –»
Hans nåd vaknade.
Det var en förbåldt ruskig dröm. Hufvudet
värkte fortfarande, hjärtat bultade. Han ville sätta
sig upp eller åtminstone vända på sig. Men han
kände sig så trött och domnad. Nåja, han kunde

också ligga stilla. Hjärtat skulle nog lugna sig.
Bara han kunnat gnida sig på hjässan. –
Armarna kändes oböjliga.
Herre gud ja, låg han där och tänkte, ni ska
få se, att jag börjar bli riktigt gammal. Fan till
Hygaeus att ha hårda knogar! Nå, det är maran.
Men han brukade göra så, när vi inte kunde
läxorna. Sjunde budet, ja. Inte böfveln kommer
jag ihåg sjunde budet. Du skall icke göra hor?
Hvasa? Herre gud ja, vi äro alla syndare. Men
si, jag förstår ändå inte sammanhanget. Nå, det
är maran. Hvad tusan åt jag i går kväll? Det
kan icke fan komma ihåg. Herre gud ja, du skall
icke missbruka Herren din Guds namn. – Nå,
jag skulle kunna ringa på Vickberg. Krummeluren
skulle kunna läsa för mig ur Guds ord. Kate­
kesen ja. Fan till Hygaeus! För resten fick jag
inte läsa tidningen i går. Det var ett sådant för­
båldt lefverne. Jullan, ja. – Men si, jag förstår
inte sammanhanget, hvasa? Du skall icke göra
hor? – Nå, det är maran. Si, jag kunde ta och
ringa på krummeluren. Om jag bara krökte ett
par gånger på armen, så ginge det. Si, jag har
tydligen legat på armen. Nå, nå, det kan också
göra detsamma. Krummeluren får hvila på sitt
öra. Jag behöfver honom inte. Gammalt folk
blir så förbåldt besvärliga. Och så tröttnar di på
en. Nå, det är egalt. Hjärtat, det lugnar sig.
Det är det där fördömda hufvudet, som värker.
Men si, hufvudvärk, det kan hvem som helst ha.

Hvem är det, som brukar ha så ondt i hufvudet?
Blenda? Eller är det Jullan, kanske? – Men si,
jag förstår ändå inte sammanhanget. Fördöme
den Hygaeus, hvad han knackade. – Men det
kan inte böfveln komma ihåg sjunde budet.
Hans nåd låg där och funderade öfver sjunde
budet och öfver sammanhanget, han funderade. –
Sommarmorgonens tidiga ljus började tränga
genom persienner och gardiner. Myggorna surrade
utanför nätet.
Hans nåd kisade med ögonen, slöt dem,
kisade. –
Hva fan – hva fan? Hjärtat slog volt och
strupen kändes svullen. – Mot det hvita, svagt
belysta myggnätet såg han en silhuett, ett magert
hufvud. Och han förnam en skroflig, hviskande
röst:
»Sir du döden? Sir du döden?»
Men det var han själf, som hviskade. Och
nu sade han med kraftig, klar stämma:
»Så, i Guds den allsmäktiges namn då – men
sjunde budet kan icke fan minnas!»
Och under några ögonblicks krampaktig, smärt­
sam spänning trodde han verkligen, att dessa ord
skulle blifva Roger de Sars’ sista här i lifvet.
Men nu rörde sig silhuetten. Myggnätet
fladdrade, och hans nåd hörde sin trogne Vick­
bergs stämma: »Hvad befaller ers nåd?»
»Si, si,» kom det svagt och stötigt. »Är det
han, söte krummelur?»

»Mår ers nåd inte väl?»
Han var törstig och önskade vatten. Men
han förmådde icke forma orden. I stället gaf han
tecken genom att räcka ut tungan. Vickberg
hämtade vin.
»Tack, tack,» mumlade han. Och efter en
stund. »Det var skönt. Nu är jag glad i hjärtat
igen.»
Vickberg tog sin stol och satte sig vid hans
hufvudgärd. Han betraktade honom oroligt upp­
märksamt. Han såg, att baronen långsamt höjde
och sänkte högra handens fingrar. Höjde och
sänkte det ena efter det andra, utan uppehåll.
Till slut blef Vickberg förtviflad. Han tog sin
herres hand, smekte den och hviskade lugnande:
»Se så, hans nåd, se så, kära baron!»
Då började Roger de Sars gråta. Han grät
icke hårdt och krampaktigt som en stor människa.
Han grät i små snyftningar. Han snyftade sig till
sömns och snyftade i sömnen. Vickberg släppte
icke hans hand.
På slaget åtta vaknade han. Han frustade
till, snarkade, rosslade. För Vickbergs öron lät
det som begynnande dödsrosslingar. Och med
skälfvande händer sköt han kuddarna upp under
sin herres rygg.
Men hans nåd hade hämtat krafter i sömnen.
Han kunde till och med röra armen. Endast
underkäken var obehagligt slapp och svår att
styra.

»Vickberg du,» sluddrade han, »hvar hafva vi
snuset?»
Och högst egenhändigt tog han en pris af
den förtjuste Vickbergs snus. Han lyfte handen
till mun – men längre kom den icke. Armen
slappnade plötsligt, och handen föll ned på täcket.
Han stirrade förundrad, bedröfvad på sin hand,
och tårarna kommo honom i ögonen.
Det var då också förbåldt underligt – Men
så gjorde han en liten, nästan omärklig axelryck­
ning och sluddrade:
»Det är osså tout à fait égal.»
»Hans nåd mår icke väl?»
»Jo bevas – äh,» gäspade han stort, sjönk
tillbaka mot kuddarna och slöt ögonen.
»Vill ers nåd sofva? Ska jag hänga filtar för
fönstren?»
Baronen rynkade pannan till svar. Om en
stund sade han:
»Sänner Vickberg till sunde budet?» Vickberg
förstod icke alls, och vresigt upprepade han:
»Sänner Vickberg till sunde budet? Hur lyder
det?»
Vickberg räknade tyst på fingrarna.
»Du skall icke stjäla, ers nåd.»
Baronen öppnade ögonen stort.
»Det var fan,» sade han.
»Om ers nåd ville sofva lite, lite till? Klockan
är bara åtta. Och hans nåd har säkert sofvit illa.»
»Jag har sofvit hela natten, sa jag säja honom.

Men jag har haft maran, å det är förbåldt obe­
hagligt. Har han haft maran?»
Jo, Vickberg brukade drömma om en gammal
le käring, som lade stora, tunga lock på hans mage.
»Äs, det va osså något!» triumferade hans nåd.
»Mig lade de i en sista, en sista, förstår han. Det
var Jullan å Per å gamle Hysäus. Men vi hade
för stort hufvud, hihihi –»
Nu yrar han, tänkte Vickberg.
»Å så slo Hysäus oss i hufvudet si så här å
sa’: minns sunde budet – jaha sa’ han» –
»Drömmar fara som strömmar,» framkastade
Vickberg.
»Nä, födöme mig – Det ä’ Han som sickar
oss drömmar –»
Vickberg vrängde till ett småleende. Men
baronen såg icke hans grimaser. Han frågade.
»Hva har Jullan för sig?»
Vickberg förmodade, att hon ännu icke stigit
upp. Efter hvad han trodde sig veta, hade hon
för afsikt att jämte herr Per resa med elfvatåget.
»Så, hon sa resa?» suckade hans nåd. Och
i sucken låg en smula sorg och stor, stor lättnad.
»Jag vill tala mä henne.»
»Hennes nåd kommer utan tvifvel för att taga
afsked.»
»Jag vill tala mä henne nu, om hon osså är
i bara särsen – Särken, sa’ jag,» rättade han sig
med en ansträngning.

»Du sall inte säla – du sall inte säla,» hälsade
hans nåd sin syster. Hon slöt honom till sitt
bröst, vaggade honom i sina armar.
»Roger, Roger, hvad menar du?»
Han fick med svårighet och med många afbrott
berätta hela sin förfärliga dröm. Han uteglömde
några detaljer men lade till så många fler, som
hans sjuka fantasi så småningom spunnit samman.
Han lefde tydligen alltjämt i nattens förvirrade
värld.
Och som ett omkväde i hans klagande be­
rättelse återkom ständigt:
»– å så slo han mig i hufvudet och sa’: du
sa inte säla!»
»Men herre gud, du har ju aldrig stulit! Det
är ju alldeles meningslöst. Om han förebrått dig
ditt häftiga lynne –»
Det var då sant. Stulit hade han fördöme
honom aldrig gjort. Icke så mycket som en knapp­
nål. Men nu hade i alla fall gubben Hygaeus
sagt så, och naturligtvis var det någon mening
med hans ord.
»Det är ju ridikylt, det är ju fullständigt
nonsens.»
»Du sa inte säga så – det är inte alls riddi
– för jag har sulit.»
Hon ryckte på axlarna. –
»Jo,» skrek han, och högra handen plaskade
tungt ned på täcket. »Jag har bedragit min egen

syster på hennes arfvedel. Det var därför han
slo mig i hufvudet, den fan –»
Det klack till i domprostinnan, hon måste an­
stränga sig till det yttersta för att icke visa sin
sinnesrörelse. Hon rodnade.
»Å, så du säger –» mumlade hon.
Jo, jo, jo! Men nu, just nu hade han fattat
ett beslut. Hans kvarlåtenskap skulle delas i tre
lika stora delar: en för Julia, en för Blenda och 
en för Jacob. Detta var Roger de Sars’ sista vilja.
Och nu brast han åter i gråt. Domprostinnan
gjorde en stor åtbörd och böjde sig ned öfver
hans bädd. Hon sträckte ut händerna och be­
traktade honom med hänryckning, ungefär som en
madonna betraktar sitt barn.
»Hvad du är god, Roger! Hvad du är god,
min älskade bror!»
»Jaha,» samtyckte han naivt belåtet. Han ryn­
kade pannan, fingrarna plockade nervöst, han
letade efter ord.
»Men sir du – sir du – gifta sig, sir du,
gifta sig sa de. Fördöme mig. För det ä’ så
lyckligt. Jag vet, att di bli lyckliga. För sir du,
det har jag osså drömt.»
Domprostinnan kände sig obehagligt berörd
och måste släppa fram en liten spetsighet.
»Du tycks ha hunnit med mycket i natt, kära
Roger.»
»Jaha, det har jag, för si jag har inte sofvit

på hela natten. De fördömda – vänjer mig af
med att sofva.»
»Nåja, det blir naturligtvis som du vill. Men
jag tänker väl, att vi ställa giftermålet på fram­
tiden –»
»Näej, näej,» kved han. »För jag vill si dem
gifta. Jag vill si, att jag har några efter mig.
Jag vill si dem, jag vill si dem,» bad han.
»Ja, ja, bara du lugnar dig. I dag kan det
ju i alla fall icke ske.» Och domprostinnan gick
in på alla hans förslag, nöjd med att de icke
kunde förverkligas i dag, och förvissad om, att
morgondagen skulle bringa nya utvägar. Tåligt
lyssnade hon till gubbens fantasier om de båda
ungas lycka. När orden tröto honom eller blefvo
alltför orediga kom hon honom till hjälp. Ja, ja,
de skulle bo på Klockeberga. Och själf skulle
hon bo på Björkenäs, och de skulle alla tre komma
till Rogershus. – Om de skulle få barn? Ja,
naturligtvis skulle de få. – O, en sådan försoning,
en sådan lycka! Och aldrig mer några fördömda
mar-drömmar. –
Till slut talade domprostinnan ensam. Hon
talade så uppbyggligt. Och allt under det hon i
sitt stilla sinne formulerade ett lämpligt bref till
Abraham Björner, framtrollade hon de vackraste
syner för gubbens glittrande, feberheta ögon.
»Du är så säll, du är så säll! Jag vill syssa
dig, jag vill syssa dig midt på mun!»
»Å, Roger, hvilket ögonblick!»

Och med all den grace, som ännu fanns kvar
i hennes fylliga kropp, böjde hon sig ned öfver
brodern och tryckte en kyss på den skälfvande
gamla munnen.
I detsamma – liksom för att celebrera det
högtidliga ögonblicket – aflossades ett skott i
parken.

*

Fru Enberg stod på trappan till inspektors­
flygeln, då skottet brann af.
Hon hade haft Blenda sittande hos sig hela
natten, och först nu på morgonen hade hon fått
flickan i säng. Nu hade hon gått ut för att leta
efter Jacob.
Den feta frun stirrade ned mot marken
med denna djupsinniga blick, som människor an­
lägga, då de hvarken vilja eller kunna tänka längre.
– Skottet väckte henne. Hon såg Toni komma
rusande ut ur slottets köksdörr, rusa ned i parken.
Alltjämt utan tankar men suggererad af herr
Tonis vilda flykt, började den feta frun lunka
nedåt parken, så fort hon förmådde.
Vid husknuten möttes hon af herr Per. Hon
stannade.
»Hvem i Jesu namn är det, som skjuter?»
flämtade hon. Men han gick förbi henne utan att
svara. Han såg underlig ut i ansiktet och höll
sig hoptryckt, som om han haft ondt i magen,
eller som om han burit något mellan vänstra armen

och sidan. Fru Enberg såg gapande efter honom.
Hon såg honom sjunka ned på slottstrappan.
»Åååå,» stönade han. Fru Enberg ville gå fram
till honom. Men hennes knän kändes obehagligt
slappa. Hon tog stöd mot väggen.
»Hvad är det i Jesu namn – snälla, goda herr
Per –»
»Han har skjutit på mig.»
»Toni?» frågade hon. »Har Toni skjutit?»
»Er son, för tusan! Jacob. Han stod bakom
häcken. Å-å –»
»Träffade han?»
»Visst djäfvulen,» svor Per till. Mödosamt reste
han sig, och med högra handen stödjande sig
mot muren, började han klättra uppför trappan.
Lovisa skulle gärna ha velat hjälpa honom. Men
hon kom icke ur fläcken. Det var inte lönt att
försöka. –
Och så får hon se Toni komma med Jacob.
De gå sida vid sida, de gå på ett högst underligt
sätt. Toni håller Jacobs hufvud tryckt in under
högra armen. De gå tvärs öfver gårdsplanen och
försvinna i betjäntflygeln.
Lovisa gaf sig själf en knuff och slog sig
på låren. Och så vågade hon försöket att gå tvärs
öfver gården. Hon gick uppför betjäntflygelns
mörka trappa och stannade utanför herr Tonis
dörr. Hon knackade.
Intet svar, intet ljud. Då frågade hon: »Får

jag komma in?» Och efter en stund svarade herr
Toni: Nej.
Hon dröjde några ögonblick vid dörren och
började därpå återtåget öfver den mörka vinden,
nedför den mörka trappan. Och under det att
hon trefvade sig fram i mörkret, sade hon till
sig själf:
»Hvad skulle det också tjäna till? Hvad skulle
jag kunna göra för honom? Det är ju ingen,
som bryr sig om, hvad jag tycker.»
Hon grät icke, men då hon åter kom ut i
solljuset voro hennes ögonlock röda, svullna som
efter häftig gråt.
Blenda hade svept en filt kring sig och stod
på inspektorstrappan.
»Tant – Jacob?»
»Nej, det är ingen fara med Jacob.»
»Skottet då? Jag hörde ett skott.»
»Det träffade herr Per. Men jag tror inte
det är farligt. Han kom själf gåendes och talade
med mig.»
»Hvar är han nu då? Hvar är han nu då?»
»Han gick väl upp på sitt rum. Kom nu,
Blenda, så att du inte förkyl dig.»
Men Blenda tog henne i axlarna.
»Ska du inte gå upp till honom? Ska du
inte hjälpa –?»
»Det är sant,» sade fru Enberg. »Jag har blitt
så glömsk.» Och med trötta, slappa steg drog
hon åter ut öfver gårdsplanen. Hon tyckte själf,

att hon påminte om en stackars vingsvedd fluga,
som krälar i ändamålslösa kretsar kring lampan.
Då hon hunnit stora trappan nedanför herr Pers
fönster, hörde hon domprostinnans röst:
»Därhän har det således gått! Packet vill mörda
oss!»
Fru Enberg tvärstannade, slöt ögonen och
gjorde en min, som om en hotande näfve kommit
hennes näsa för nära. Och plötsligt gjorde hon
en klumpig men snabb helomvändning och små­
sprang tillbaka till inspektorsflygeln.
»Domprostinnan är hos honom,» flämtade hon.
»Det är inte värdt, att jag går dit. Lilla Blenda,
jag kan inte, jag kan inte!»
Blenda följde henne in i kammaren, de satte
sig på sängen, och Blenda tog hennes hand.
Om en stund frågade hon med ansträngning:
»Var det Jacob –?»
Fru Enberg svarade icke. Hon fortsatte att
stirra. Den där sköna, tanketomma stirrningen. –
Blenda sade:
»Är han hos Toni? Ska jag inte gå upp till
honom?»
»Hva skulle det tjäna till?»
Men Blenda reste sig hastigt. Hon tog reda
på skor och strumpor. Hon kastade öfver sig
kjolarna och knäppte blusen.
»Hva ska det tjäna till?» upprepade Lovisa.
»Mig släppte de inte in ens.»
»Ja, men jag vill –»

Lovisa stirrade efter henne. Det var så skönt
att stirra. Det var tyst att stirra.
Men då farstudörren föll igen, ryckte hon till.
Hennes muskler spändes krampaktigt och ett ofri­
villigt leende drog isär mungiporna. Det kändes
så plågsamt, leendet, så outhärdligt plågsamt, att
hon till slut måste trycka ihop munnen med hän­
derna.

*

»– men jag vill in!» Och dörren öppnades.
»Nu har jag lugnat honom, och jag vill icke,
att ni skall göra det värre igen.»
Blenda stannade strax innanför dörren. På
soffan låg Jacob. Hufvudet låg på karmen, hängde
nästan utanför karmen. Han blundade.
»Är han sjuk?» hviskade Blenda. Och Toni
svarade hviskande: »Hur det är med honom, det
vet ni kanske bättre än jag.»
»Är det mitt fel – alltsamman?»
Han slog ut med båda händerna, ryckte på
axlarna. De svartbruna ögonen skelade. Men han
gjorde sig tydligen stor möda med att behärska
rösten.
»Fröken Blenda vet kanske icke, hvad som
förekommit? Jacob gick i parken för att skjuta
de vilda kattorna. Då var olyckan där, och kulan
träffade herr Per.»
»Gick det illa – träffade det illa?»

»Det tror jag icke. I så fall hade herr Per
icke kunnat gå så väl.»
»Å, så väl – å, så väl –» Hennes röst steg
och sjönk med gråten, som ville bryta fram.
Hon steg på tå öfver de knakande tiljorna.
»Lille Jacob – så väl –» hviskade hon.
Han gjorde en otålig rörelse, som kom henne
att tvärstanna. Han sade:
»Det är inte sant, som far säger. Jag gick
i parken för ingenting, jag bara gick där. Men
när jag fick se honom, blef jag ond. Och då
gjorde jag det. Jag tänkte inte öfver det, jag
blef ond.»
»Jacob lille,» snyftade hon till.
»Nu får fröken icke hetsa upp honom mera.
Det kan vara nog för denna gång. Jag hade stor
möda att lugna honom. Han ville göra sig illa.
Nej, nu får fröken verkligen gå.» Och han ryckte
henne med sig bort till dörren.
Jacob kastade otåligt med hufvudet. Och plöts­
ligt satte han sig upp, kröp upp i soffhörnet och
drog benen till sig.
»Låt Blenda vara, far, jag måste i alla fall
tala med henne. – Å, sätt dig där i hörnet, i
andra hörnet. Och snälla far – gå ut ett tag!»
Motvilligt öppnade Toni dörren. »Men du får
inte –»
»Nej, nej, jag ska inte!»
Blenda satte sig i soffan.
Hon såg på Jacobs stora heta ögon. Men

då han vände blicken mot henne, sjönko hennes
ögonlock som till sömn.
»Blenda får icke vara ond på mig nu längre,»
sade han. »Jag visste inte riktigt, hvad jag gjorde.
Och han blir nog snart bra. Det var bara salongs­
geväret jag hade. Och kulan snuddade nog bara –
Ja, det är ju förstås inte min förtjänst,» smålog
han matt. »Men i alla fall – får du inte vara
ond. Vi ha varit goda vänner, så länge, länge –
så, länge, du har funnits till, lilla Blenda.»
»Jag är inte ond. Jag är bara ledsen att det
är mitt –»
Han skakade otåligt på hufvudet.
»Och ser du,» återtog han efter en stund.
»Nu blir det –
Nu ska far och jag resa till Italien.»
»Ska du resa?»
Han slöt ögonen och nickade.
»Vi ska resa. – Och vi ska inte komma igen.»
Nu kunde hon se på honom, nu, då hans
ögon voro slutna. Å, så hopsjunken han satt där,
liten och blek och mager. Med tumsbreda ränder
under ögonen. Han såg ut, som han gjorde den
där sommaren, då han legat i mässlingen hela
våren. Det var samma sommar, de första gången
vandrade upp till Tanningen.
Hans läppar sköto fram. De voro bleka och
darrade. Blenda kunde godt se, att de darrade.
Då sade hon:
»Vill du, att jag ska följa dig till Italien?»

Hon tänkte: Om han nu säger ja, så skall
jag följa honom. Då är det, det bästa jag kan
göra, då vill gud, att jag skall göra det. Gode
gud, nu vet du precis hur det är. Om du vill,
att jag skall följa honom, låt honom då säga ja.
Om du vill, om du vill, om du vill –
»Hvad skulle det tjäna till?»
Hon betänkte sig ett ögonblick. Därpå:
»Det tjänar inte till någonting. Men om du
vill, så gör jag det.»
»Nej – jag vill inte. Du sa’ i går kväll, att
du ville gifta dig med mig. Jag började tala om
egendomarna bara för att pröfva dig. Och när
du sa’, att du ville, förstod jag alltsamman –»
»Hvad förstod du?»
»Jag förstod, att du inte vill. Jag förstod,
att du bara ville vara snäll mot mig.
Å, lilla Blenda, lilla Blenda!» Han tryckte
sig hårdt in i soffhörnet. Han drog upp benen
och knäppte händerna kring knäna.
»Ser du, jag skulle nog ha lugnat mig – jag
skulle nog ha kunnat – jag skulle – om jag
bara fått tid. Om jag gått upp till Tanningen.
Men det kunde jag inte heller. Och så fick jag
se honom, och då gick det så –»
Gode Gud, tänkte Blenda, nu vet du precis,
hur det är. Om han vill att jag ska följa honom,
så gör jag det, mer kan jag inte göra.
Och hon frågade:
»Vill du inte, att jag ska följa dig?»

Han kastade sig fram emot henne. Hon måste
anstränga sig för att icke göra en förskräckt und­
vikande rörelse. Hon kände hans heta, lite fuktiga
hand mot sin kind. Hon hörde honom säga:
»Nej, jag vill icke. Om du följer mig, så
kommer jag att bli elak mot dig. Jag vet det.
Det är icke bara för din skull, jag inte vill. Det
är också för min egen. Jag vill icke bli elak
mot dig.»
»Du skulle inte – du skulle inte –» mumlade
hon.
»Jo,» sade han. Och han grep henne i axeln.–
Hon ryckte till och drog sig undan. Han
släppte sitt tag. Han rätade upp sig och spände
ut bröstkorgen.
»Nu vet du, att jag inte vill.»
Hennes spänning gaf vika. Hon sjönk ihop.
Hon hade ju icke sofvit, och hon hade varit rädd.
Men nu orkade hon icke vara rädd längre. Hon
orkade icke vara ledsen, hon orkade ingenting.
Och hon kände det som en befrielse. Sömnigt
och tungt lade hon sitt hufvud på hans axel.
Han ville draga sig undan, men hon slog armarna
kring honom.
»Jacob lille – jag vill bara kyssa dig.»
Hon sträckte sig emot honom. Och med
slutna ögon och hårdt hopknipna läppar kysste
han hennes mun. En hastig gosskyss, som knappt
snuddade vid hennes läppar.







XVII.

Sjunde skärmytslingen, som är den sista.

Dagen gick långsam, tyst och dyster öfver
Rogershus. Gårdsplan och park lågo öde. I
slottet hördes endast tjänstefolkets hviskningar och
då och då ett gällt skri eller några häftiga ord
från den upprörda domprostinnan.
Hans nåd var tills vidare okunnig, om hvad
som händt. Han sof under tredubbla lås – biblio­
tekets, arbetsrummets och sofrummets. Och Vick­
berg vakade öfver hans sömn.
Men domprostinnan gick i en ständig, orolig
kretsgång mellan sitt rum, Pers rum och den obe­
vekligt stängda biblioteksdörren.
Klockan elfva kom inspektor Halling från
staden, medförande doktorn. Lena, som hela dagen
befann sig på spejarestråt, tröstade de förskräckta
köksorna med, »att herr Per bara fått en usel
skråma, som skulle vara läkt om ett par dar.»
Med baronen var det däremot enligt Lenas utsago
betydligt värre. Han hade »blod i hjärnan». Och
det lät ju hemskt nog.
Om »olyckan» talades så litet som möjligt.

Det vet en väl, att ett sådant där otäckstyg kan
brinna af, bara man tittar på det. Och dum den,
som ställer sig i vägen.
Nej, den stora frågan, som ifrigast diskuterades
inom köksafdelningen, var denna: Ska hon fara,
eller ska hon inte? Och med »hon», uttaladt i
en både föraktfull och förskräckt ton menades
ingen mindre än hennes nåd, änkedomprostinnan
Hyltenius.
»Det var då själfva håken, att han skulle gå
och bli uppfläkt, sonen hennes. För nu tar hon
sig förstås anledning att stanna. Och så blir det
aldrig slut på eländet,» klagade Lena. Och därpå
aflade hon följande högtidliga löfte:
»Men det lofvar jag, att är det så, att Han i
sin nåd låter henne komma i väg i dag, så är
det Lena Andersson, som inte går i hagen på tre
lördagskvällar!»
Och sedan hon sålunda i vittnens närvaro
hembjudit den Högste ett så stort offer, som han
rimligtvis kunde begära, begaf hon sig åter ut på
spejaregång.
Men det var så välsignadt tyst på Rogershus,
denna olyckliga dag. I ena flygeln sutto fru
Enberg och Blenda, i den andra Toni och Jacob.
Och om man så stack hela örat in i nyckelhålet,
hörde man icke ett muck för det.
Endast från Johnssons kammare hördes ett
oafbrutet mummel. Lena måste glänta på dörren.
Där satt Johnsson i sängen och rakade sig med

fubblig hand, och svor och förbannade. På sin
högra sida hade han en ölkagge, och på sin vänstra
sida hade han en porterkagge.
»Kom in jänta och tag rakkyssen af vackre
Johnsson,» bjöd han. Men Lena hade minsann
icke lust att flamsa. Visste inte Johnsson af, att
herr Per var skjuten?
»En mer eller mindre!» hickade Johnsson och
gjorde en storartadt frikostig åtbörd. Och drack
henne till.
Nå, då visste han väl icke heller, att hans
nåd låg för döden? – Men icke ens detta budskap
gjorde något djupare intryck på Johnssons öfver
jordens sorger höjda sinne.
»Hvem djäfvulen ligger inte för döden?» skröt
han. »Sir hon inte, att en håller på att raka liket?
Jonssöner och de Sarsar, di lefver och dör för
hvarann. Hälsa hans nåd, min sköna, att vackre
Johnsson är rakad och beredd för färden.»
Den kommer håken och hämtar, tänkte Lena.
Hon smällde igen dörren och begaf sig ned till
stallarna för att bland menige man utbreda sina
viktiga nyheter.
För en gångs skull hade Lena hört tämligen
riktigt – åtminstone hvad herr Per beträffade.
Hennes farhågor angående hans nåds tillstånd voro
däremot betydligt öfverdrifna. Visserligen hade
doktorn sagt, att här möjligen förelåg en lindrigare
hjärnblödning. Men den sjukes allmänna tillstånd
var efter omständigheterna ganska tillfredsställande.

Hvarken hjärta eller respiration gåfvo anledning
till allvarligare bekymmer.
Men ro måste han naturligtvis ha. Doktorn
skulle återkomma senare på dagen.

*

Framemot middagen råkade domprostinnan i en
häftig tvist med sin son. Deras röster hördes
öfver hela gårdsplanen, hördes ända in i köket.
Nyfikenheten var kolossal, men någon närmare
upplysning, om hvad som föregick, kunde ej
erhållas, då ju den sakkunniga Lena fortfarande
befann sig nere i stallarna. För att åtminstone
vara valplatsen något närmare, gjorde Rika sig
ett ärende upp till fröken Siedel. I korridoren
mötte hon domprostinnan. Det var ett fasans­
fullt men intressant ögonblick. Domprostinnan var
enligt Rikas uppgifter röd och uppsvälld som si
så här. Och förbaske mig om hon inte haltade
af ilska. För si jag kan väl aldrig tro att sonen
gett sig till att sparka henne på benen? Det
ska han väl ändå vara för svag och uslig till. –
Då domprostinnan stängde dörren till sonens
rum, hade hon sagt: »Jag vet min plikt.»
Herre jemini då!
Ungefär en timme senare beställde domprost­
innan fram ekipage. Stor uppståndelse. Nils
körde fram med galavagn och galahästar och
galalivré. Inom köksafdelningen diskuterades

drickspenningsfrågan på det lifligaste. Och Lars
höll sig beredd att bära ned bagaget.
Men däraf blef intet.
Hennes nåd – hennes nåd rätt och slätt och
utan bagage – kom med raska steg utför trappan
och besteg vagnen. Den påpassliga Lena skyndade
till med filtar. Och i belöning fick hon höra,
hur Nils vördsammast dristade fråga, om man sam­
tidigt finge hämta läkaren från staden.
Nej. Hennes nåd nästan hviskade en adress
till kusken. För ett ögonblick förlorade Nils sin
värdiga hållning – han uppriktigt sagdt stod och
gapade på hennes nåd. Därpå stramade han upp
sig, besteg sin tron, saluterade – och i väg.
Kvar stod Lena, den olyckliga Lena, som icke
uppfattat ett dugg af adressen.

*

Hans nåd låg och sof.
Vickberg strök öfver, smekte sidentäckets kant.
Ja, sof du min gubbe lilla, mumlade han för sig
själf. Du behöfver bara sömn, så blir du frisk
igen. Jag känner dig nog, din argbigg, det är
inte första gången ilskan står dig efter lifvet. Men
du har din sömn, du. Och så är du hjälpt.
Det var det egendomliga med Vickberg, att
då han satt vid sin sofvande herres bädd, förlorade
han all sin högtidlighet, all sin stränga korrekthet,
ja, nästan all sin respekt. Då tyckte han om att

gifva sin herre förtroliga tilltal. Han kallade honom
min gubbe lilla, och han kunde tillåta sig att under
nattens tysta timmar läxa upp herr baron och
kammarherren på ett ganska eftertryckligt sätt. Du
är just icke något ljushufvud, du, brukade han säga.
Det skulle roa mig att veta, hur du skulle bete dig,
ifall Vickberg kom på den idén att skudda stoftet
af fötterna. Du bör allt vara en smula beskedlig
mot Vickberg, min gosse, annars kan det gå dig
illa. Man håller inte ut längre, än man håller.
Så mycket du vet det, gamle älgtjur!
Men att hålla ut, det var Vickberg i själfva
verket fast besluten för. Något nöje var det icke,
men man har sina plikter. Och den siste Roger
Bernhusen de Sars skulle icke få komma på dekis,
för så vidt Vickberg kunde hindra det.
Det knackade på biblioteksdörren.
Vickberg ryckte på axlarna. Domprostinnan!
»Hon är galen, människan,» mumlade han.
»Doktorn har ju sagt, att han inte får störas.»
Knackningarna upprepades allt tätare och hår­
dare. Vickberg sträckte på sig behagligt, vårdslöst
och gäspade stort. – Nå, han var väl tvungen att
gå bort och lugna henne. Han reste sig, och
anläggande en så pass bekymrad och bister min,
som han ansåg sig för tillfället kunna begagna, smög
han sig på tå bort till bibliotekets dörr.
Då han lade handen på dörrvredet, hörde han
Tonis hviskande röst: Vickberg, Vickberg. –

Det var någonting oerhördt. Hastigt reglade
han upp, öppnade: »Hva i –?»
»Du måste väcka hans nåd.»
»Är du galen, människa? Hvarför?»
»Domprostinnan har hämtat länsman. Han vill
häkta Jacob.»
Länsman på Rogershus för att –?
Vickberg rätade upp sig.
»Du väntar här,» sade han.
»Ja, men lofva, att du väcker honom!»
Den djupa, betydelsefulla fåran plöjdes fram
i Vickbergs panna.
»Inför detta måste hvarje annan hänsyn
vika.» –
Hans nåd vaknade långsamt. Ögonlocken gingo
några gånger upp och ned. Slutligen satte han
sig upp och såg sig omkring efter filbunken.
»Jag har ansett mig böra väcka ers nåd, emedan
någonting ytterst obehagligt inträffat. Som ers nåd
behagade minnas aflossades i dag på morgonen
ett skott i parken –»
Det kunde baronen icke erinra sig.
»Så skedde emellertid,» fortsatte Vickberg bråd­
skande. »Det var Jacob, som sköt, och olyckligtvis
träffade skottet herr Per.»
»Det var fan! Gjorde han det med flit?»
»Därom vågar jag icke uttala mig. Nog af,
herr Per sårades – till all lycka mycket lindrigt –»
»Ja, hvad tusan väcker du mig för? Jag är
väl ingen fördömd fältskär –»

»Ers nåd, det är icke därför – Domprostinnan
Hyltenius har ansett nödvändigt att tillkalla läns­
man. Och det är inför detta –» Vickberg skalf
på rösten. »Ers nåd – en häktning på Rogers­
hus –»
Baronen lyfte med anmärkningsvärd lätthet sin
högra hand.
»Krummelur – nu tar han om alltsammans.»
Och Vickberg tog om. Han vidgick, att han
trodde det existerade en viss jalousi mellan de
båda unga männen. Under alla förhållanden var
det ju ytterst taktlöst af Jacob –
»Taktlöst,» upprepade baronen. »Ja, det kan
man säga. Nå, vidare.»
Och Vickberg förtalte åter om domprostinnans
lilla bragd. Och i sin upphetsning råkade han
tillfoga:
»Jag tillstår, att jag icke förstår hennes nåds
handlingssätt –»
Baronen kisade mot honom.
»Det är det heller ingen, som har begärt af
honom, kära vän.»
Vickberg stramade till.
»Hvad befaller ers nåd?»
»Jaha,» suckade baronen, »vi få väl lof att stiga
upp. Låt hälsa kommissarien, att han ingenting
företar sig, förrän vi talat med honom.»
Hofmästaren förde befallningen vidare till
Toni. Då han återvände, hade baronen egen­
händigt dragit på sig sina strumpor.

»Men ers nåd, ers nåd –»
»Vet han, jag känner mig riktigt kry. Si bara
på armen! Si bara!» och han gjorde några rätt
lediga rörelser.
»Ers nåd talar också mycket bättre.»
»Tala,» fräste han till. »Hva fan pratar han
för slag. Tror han inte, att jag lärt mig tala?
Nej, inte nattrocken! Inte nattrocken! Sir
han, doktorn kommer ju. Och en sådan där tror
alltid, att man är sjuk, om man går i nattrock.
Och dessutom,» tillade han med en viss egendomlig
betoning, »är det sista aftonen min syster uppe­
håller sig på Rogershus. Il faut faire les honneurs,
förstår han.
Apropos. Har jag träffat domprostinnan i
dag?»
»Ers nåd hade ett längre samtal med domprost­
innan.»
»Nå så! Hva sa’ jag då? – Å, genera sig
inte, min söte! Jag vet ju, att han inte lyssnar.
Men han har ju öron att höra med.»
Det hade Vickberg mycket riktigt, och han
hade också en dunkel aning om, att hans nåd
sagt sig vilja skrifva ett nytt testamente. Dela
sina ägodelar i tre lika delar, en för domprost­
innan –
»Que le diable m’importe! Si, det var dröm­
men. Nå så.
Hihihi –» brast han ut i skratt. Han skrattade

länge, och hans stora mage hoppade af skratt
eller möjligen af nervositet.
»Käppen! Nu äro vi färdiga. En pris, s’il
vous plait. Ja, för resten – gif mig hela dosan!
Han ska få igen den. – Jaså, länsman är på
Rogershus. – Käppen – si så. Vi taga emot i
biblioteket. Var god be domprostinnan och kom­
missarien – hur är namnet? Hvasa? Vallquist?
Godt, jag ska ha den äran att taga emot herr
kommissarien Vallquist.
Allons, mon cher!»
Domprostinnan befann sig redan i biblioteket.
Hon skyndade med utsträckta armar mot sin bror.
Men på halfva vägen stannade hon och armarna
sjönko.
»Roger,» sade hon i djup alt, »du är ond på
mig?»
»Pas du tout, pas du tout, ma chère!» Han
småskrattade. »Nu som så ofta misstar du dig
fullständigt på mina känslor ...»
Nu anmälde Vickberg:
»Kommissarien Vallquist.»
En liten, satt, fyrkantig man med yfviga, gul­
bruna knäfvelborrar, en man med jätteaxlar, jätte­
händer, jättefötter –
»Goddag, min kära kommissarie. Var god och
tag plats. Jag står, jag står. Jag har legat hela
dagen. Ja, det skulle ha varit mig kärt att se
honom, min bäste, ifall icke anledningen vore så

förbåldt löjlig. Nej, var så god och sitt, säger
jag –»
Kommissarien satte sig längst ned vid dörren.
»Nå, min bäste, det har berättats honom en
riktig röfvarehistoria om ett skott, som aflossats
här på gården?»
»Roger –» afbröt domprostinnan.
»Ma chère, jag får fästa din uppmärksamhet
på, att detta tills vidare är ett samtal mellan kom­
missarien och mig. Tyvärr ett tämligen löjligt
sådant. Men i alla fall måste jag be dig –
Nå, kommissarien, hvad är det, vi ha hört?»
»Joo,» började han och han antog en så pass
hög ämbetsmannamin, som ställets helgd och herr
baronens närvaro tillät. »Joo, domprostinnan Hyl­
tenius har inför mig angifvit en viss Jacob En­
berg, boende här på Rogershus. Det tycks inte
vara mindre än mordförsök, han har gjort sig
skyldig till.»
»Bien! Och hvad är nu hans mening?»
»Mening? Jag har naturligtvis ännu icke kunnat
bilda mig någon åsikt –»
»Mon dieu!» Hans nåd började blifva nervös.
»Hvad tänker han företa sig, min gode man?»
»Joho, det kan jag säga.» Och nu reste kom­
missarien borst. »Jag tänker min plikt likmätigt
häkta bemälte Enberg.»
»Mycket bra. Om jag förstått er rätt, är det
på domprostinnans angifvelse ni vill inskrida?»
»Jaha.»

»Godt. Nu ber jag domprostinnan i min när­
varo upprepa sin angifvelse.»
»Det kan inte falla mig in.»
»Dina skäl, om jag får be?»
»Skäl? Men Roger, hvad menar du? Har jag
angifvit? Tror du att jag är en människa, som
går omkring och angifver?»
»För ögonblicket ser det nästan så ut. Men
ingen skulle vara gladare än jag, ifall det hela
visade sig vara ett misstag. – Alltså, kommissarien
hör, att domprostinnan icke gjort någon angifvelse.»
Länsman vred sig oroligt på stolen och ref
sig i ryggen.
»Det begriper jag då inte, hur domprostinnan
kan säga –»
»Kan kommissarien påstå, att jag anklagat den
där Enberg för mordförsök?»
Kommissarien förlorade tålamodet.
»Nej, men hör nu människa –»
»Hvilket språk! Roger –»
Hans nåd såg ganska glad ut.
»Skulle kommissarien godhetsfullt vilja låta min
syster berätta, hvad hon sagt. Damerna ha ju
tyvärr i regel icke reda på, hvad de säga. Men
här skulle ju möjligen kunna föreligga ett undan­
tag.»
»Ha, ha, ha,» skrattade länsman, smickrad af,
att hans nåd behagade skämta.
Men domprostinnan pöste som en kalkon, och
hon talade i djupaste alt.

»Jag har sagt den där personen, att min son
Per blifvit sårad i höften. Men huruvida skottet
aflossades i illvillig afsikt eller af våda, det torde
vara den där personens och icke min sak att ut­
reda.»
Hans nåd snöt sig ljudligt och sjönk ned i
sin stora länstol.
»Så var det med den saken. Sedan nu an­
gifvelsen reducerats till sitt verkliga värde, skulle
jag vilja råda er till, att redan i kväll taga reda på,
hvad den sårade själf menar om saken. Husfolket
står också till herr kommissariens disposition. Emel­
lertid vill jag» – han tuggade – »vill jag ut­
bedja mig, att ni tills vidare uppskjuter förhöret
med Enberg. Jag tror, att gossen är alltför upp­
rörd för att kunna ge klara besked.»
Kommissarien gjorde en klumpig bugning och
marscherade ut. Hans nåd tog sig en ny pris,
tog den grundligt och betänksamt.
»Vickberg!» Han vinkade honom till sig.
»Känner han den där gode mannen?»
»Mycket väl, ers nåd.»
»Nå – och han har ingen svårighet att tala
med honom?»
»Nej – nej – nej inte alls.»
»Det var bra det, för si det har jag. – Tag
nu de här nycklarna och gå in efter min portfölj
– han vet?»
Julia och hennes älskade bror voro ensamma
i biblioteket.

»Roger –»
»Till din tjänst!»
»Du är väl inte ond på mig?»
»Au contraire! Du skötte dig förträffligt. Jag
försäkrar, att du fullständigt konsternerade krum­
meluren. Hihi – det var riktigt trefligt –»
Domprostinnan smålog skälmskt och gaf ho­
nom smäktande ögonkast.
»Du är således åter min gode, käre bror? Å,
Roger – i morgse – hvilket ögonblick!»
»Jaha visst, ja. Du lär ju ha varit inne hos
mig?»
»Lär – ha varit –»
»Ja, sir du – jag kommer min själ inte ihåg
det. Men Vickberg påstår, att du var inne och
satt på sängkanten. Jag hoppas, du förlåter alla
dumheter jag eventuellt kan ha sagt?»
Domprostinnan förmådde – förmådde ingen­
ting. Hans nåd fortsatte tankfullt:
»Sir du, det är något rent märkvärdigt det
där. När jag har haft maran, kommer jag inte
ifrån den, ens då jag vaknar. Det är en full­
ständig yrsel. Jag vet fördöme mig inte, hvad
jag säger.»
»Jaså – inte – Du vill således påstå, att du
inte vet, hvad du sade mig i morgse? Du vill
påstå, att du inte minns – Du minns kanske inte,
att du bad mig, att jag skulle kyssa dig?»
»Sir du det! Sir du det!» skrek hans nåd.
»Jag tycks ju ha varit fullkomligt oregerlig!»

»Det – det är ovärdigt –»
»Ja, men hvarför tusan gjorde du det? Du
kunde ju förstå, att jag yrade.»
Han tog sig en tredje pris.
Vickberg kom med portföljen. Hans nåd låste
upp den och tog fram några papper.
»Jaha – tjihitt – nu går Vickberg efter vännen
Vallquist. Han väntar tills mannen fullgjort sina
åligganden. Sedan tar han honom afsides och
hälsar honom från domprostinnan Hyltenius, som
högeligen beklagar det besvär, hon onödigtvis
vållat honom. Och så trycker du hans hand och
gör i öfrigt, hvad fan ingifver dig att göra. Blir
han fundersam, så säger du, att det är ersättning
för en onödig tjänsteresa. Förstår han, hvasa?»
Vickberg förstod fullkomligt.
Och åter var domprostinnan och hennes bror
allena i biblioteket.
»Dithän har således din underliga tillgifvenhet
för den där slyngeln bragt dig. Du vill muta en
statens tjänsteman –»
»Mais que faire, cherie? Du har ju gått här
och idisslat mina skyldigheter. Jag börjar tro dig.
Jag har kanske skyldigheter, det är kanske min
plikt, att söka hålla reda i det här gamla nästet,
så länge mina sprattliga ben bära mig. Det är
kanske min skyldighet att söka hjälpa de här
ungdomarna, som vuxit upp ikring mig, vuxit upp
gudi klagadt på en slump – si så där. Hvasa?
Hvad tycker du?»

»Jag tycker – jag tycker, att du har burit
dig skamligt åt emot mig! Du tvingade mig att
göra mig löjlig inför den där personen. Du
tvingade mig att förneka mina egna ord –»
»Det var således jag, som tvingade dig?»
»Ja,» svarade hon kort och sträft. Det ryckte
och arbetade i hennes ansiktsmuskler. Och plöts­
ligt brast hon ut:
»Och så narrade du mig! Du narrade mig!»
Hans nåd betraktade henne uppmärksamt.
»Det var således för att vinna vissa fördelar
af mig, som du tog tillbaka angifvelsen?»
»Ja.»
»Du hade således icke en tanke på skammen?
Icke ens vid lugnare besinning hesiterade du inför
detta?»
Hon såg honom rätt in i ögonen.
»Du börjar upprepa dina frågor väl ofta, min
käre Roger. Hur ofta vill du egentligen att jag
skall besvara dem?»
Han sjönk ihop, han såg mycket, mycket gam­
mal ut. Men han smålog.
»Du har rätt, ma chère. Jag börjar bli tjatig.
Och vi förstå inte hvarandra. I alla fall – har
du bestämt dig för att resa?»
»Jag reser i morgon med första tåget.»
»Med första tåget? Då får du förlåta, att
jag tar farväl af dig i kväll. Mina krafter är nog
inte så stora. – Nå så, hvad var det, jag ville
säga? Jo – jag har ju verkligen ingen aning

om, hvad jag sa’ dig i morgse. Men jag kan
förstå, att jag gifvit dig alltför stora förhoppningar
beträffande det testamente, jag nu tänker upp­
rätta.» Han gjorde en sorglustig grimas. »Jag
vill hoppas, det blir mitt sista.
Mitt sista. – Ja, du förstår kanske, att Blenda
blir min universalarfvinge. Jag vill emellertid för­
säkra dig, att jag skall söka göra det legat, som
skall utgå till dig och din dotter så stort, som det
är mig möjligt.»
Domprostinnan hade rest sig. Han räckte
fram handen.
»Det är mig pinsamt att i denna stund be­
höfva tala om affärer. Mais que veux-tu – hvad
vill du väl?» upprepade han sakta.
»Farväl, Roger.» Hon gick förbi honom, läm­
nade rummet.
Handen sjönk. Han satt framåtlutad, stödd
mot sin käpp. Han nickade några gånger, nickade
bejakande åt sina tankar. Och han smålog för
sig själf, smålog som en gammal, trött människa
gör, glädjelöst och lugnt, utan hopp och utan
oro.

*

Toni sprang upp till fru Enberg, han kom med
andan i halsen.
»Det är slut, det är öfver, det är bra! Allting
är bra,» skrek han. »Han har rest, han kommer

icke igen! Det var herr Per, som gjorde, att
han reste. Å, tack åt herr Per!»
»Tala tystare, Toni! Hon har somnat.»
»Sancta Maria, har hon somnat? Ja, barnen,
Lovisa, de äro lyckliga. Tänk – nu sofva de
båda! O ja, det har varit svåra dagar för dem.
Stackars gosse! Men nu är allting bra. Är icke
Lovisa glad?»
»Jo – jag är glad.»
Han trefvade i mörkret, och hans händer
träffade hennes feta, uppsvällda ansikte.
»Du är ledsen, därför att gossen skall resa?»
Han förstod, att hon grät. Men hennes snyftningar
ljödo som tunga, mödosamma, krampaktiga ande­
tag. Han kunde knappt förstå hennes sorg, själf
var han så vettlöst lycklig. –
»Han skall skrifva till Lovisa, hvarenda dag
skall han skriva. Och Lovisa skall skrifva. Och
jag skall skrifva och berätta allting om honom.
Jag skall lära att skrifva riktigt vackert om honom.
På det sättet skall Lovisa icke bli ensam.»
»Nej, nej –»
»Lovisa blir icke ensam, Lovisa blir icke ensam!»
återtog han otåligt.
»Nej, jag blir icke ensam,» upprepade hon.
En lång stilla, hvilande tystnad kom öfver
dem. De kunde höra den sofvande flickans lugna,
jämna andhämtning.
»Det är bäst, att Toni går nu. Jacob kunde
vakna.»

»Ja, jag skall gå.» Och tveksamt: »Lovisa –
vill du lofva mig en sak? När du säger farväl
åt gossen – gör det icke för svårt –»
Han lyssnade efter svar. Han var rädd, att
han gjort henne illa och sträckte ut sina händer
för att finna henne.
Ur mörkret – långt, långt bortifrån tycktes
det honom – hörde han hennes röst:
»Nej – jag ska inte göra det svårt för honom.»

*

Vickberg stod inför sin herre. Han var icke
fullt säker på, huruvida baronen vakade eller sof.
Men han sade:
»Kommissarien bad mig framföra hans vörd­
samma tack till ers nåd. Han fann ersättningen
alltför rundligt tilltagen. Dessutom bad han mig
hälsa, att saken efter herr Pers vittnesmål fått
ett helt annat utseende. Och att han icke vidare
hade någon som helst anledning att befatta sig
med densamma.»
»Nå så – det var en förståndig krummelur.»
Baronen lutade sig tillbaka i stolen. »Hvad har
han vidare att andraga, min söte?»
Vickberg ville ödmjukast råda hans nåd, att
genast gå till sängs. Doktorn hade sändt bud,
att han skulle komma till Rogershus först följande
morgon. Men han hade på det strängaste anbe­
fallt fullständig hvila.

»Ja, sir han – anbefalla, det kan jag också.
Lugn och hvila och godt humör, ja – men för­
döme mig, om de säljer di sakerna på apoteket. –
Var god och hjälp mig, jag vill promenera mig en
smula.»
Och hans nåd vandrade omkring i sitt bibliotek,
petade på sina böcker, strök dem öfver ryggarna,
tog ut den praktfulla Corinne, bläddrade, ställde
åter in den.
»Hör nu, var snäll och tänd lampan på skrif­
bordet.»
»Ja, men ers nåd tänker väl inte –?»
»Si så, si så, gör som jag säger!»
Hör nu, Vickberg, hvad ska vi göra med honom,
gossen?» Han talade genom den öppna dörren.
Vickberg kom. I handen höll han ännu den
kolnade tändstickan, som han betraktade med all­
varlig uppmärksamhet.
»Ers nåd – jag har hört att fadern – det
vill säga Toni – önskar ta honom med sig till
Italien.»
»Det var tusan! Hvad säger Enbergskan om
det?»
Vickberg höjde beklagande på axlarna.
»Hvad ska hon säga? Jag tror icke, att hon
har något att invända.»
Baron Roger stultade omkring och stötte med
käppen.
»Jaså, di krummelurerna – di behagar göra
sina arrangemanger utan att fråga mig till råds?»

»Ack, ers nåd, det är ju bara en önskan –»
»En önskan, ja. Hva fan – jag hade också
en önskan. Hade jag inte, hvasa? Men det var
ingen, som brydde sig om min önskan.» Han
stötte i mattan, piskade stolsitsarna.
»Ba!» bröt han ut. »Mig är det tout à fait
égal.» Och med en bister grimas tillade han:
»Hufvudsaken är, att folk och fä inte bli skjutna
här på Rogershus. Hvasa? Hvad tusan har jag
med den där krummeluren att göra? Han må
fara åt helvete, ifall det roar.»
»Jag får således underrätta dem om, att ers
nåd bifallit deras begäran?»
»Underrätta dem bäst han vill. Men ska de
resa, så ska de resa strax. Jag vill fördöme mig
inte ha lösdrifvare på gården. Förstår han, hvasa?»
Jo, Vickberg förstod.
»Och så kan han underrätta dem om – ifall
det behöfs – att testamentet är sönderrifvet. Be­
griper han? I små, små bitar –»
Äfven detta begrep Vickberg. Och han trodde
icke heller, att Jacob väntat sig något annat.
»Jaså, han gör inte det? – Och för resten
vill jag ha frid på gården. Alla utbölingar ska
bort. Hur är det egentligen med den där Per,
hvasa? Kan han flyttas? I så fall får han ge
sig i väg till Björkenäs eller hvart tusan han vill.
Och Blenda ska också till Björkenäs.»
»Blenda?»
»Jaha!» bräkte hans nåd ursinnigt. »Har du

mistat hörseln, du dumme krummelur? Jag skall
fördöme mig pracka på den där dumme Siedel
allt hvad jag kan. Hon får inte komma igen –
hon får inte komma igen förrän i oktober. Jag
kan också vilja ha frid, hvasa?
Men den andra – den där dumma – hva
heter hon – Sara? Hon får stanna. Hon är dum
som ett spån och spelar écarté som en riktig
demimonde – hihihi – Vet han inte af, att sådana
där damer plär spela écarté?»
Nej, det visste han icke, men han trodde
baronen på hans ord. Och i sammanhanget här­
med vågade han vördsamt fråga, om det icke nu
vore tid att gå till sängs?
»Nej – nej det vill jag inte. Sir du,» fortsatte
han en smula skamset. »Sir du, jag är nästan
rädd. Det var så förbåldt obehagligt med kistan
och med Hygaeus, som knackade mig i skallen.»
»Sådant upprepas aldrig två nätter i rad.
Fiskartorpsmalin påstår för öfrigt, att sådana dröm­
mar ska betyda ett långt lif.»
»Säger hon det? – Ja, ja. – Han såg min
själ kry ut, gubben – Hygaeus menar jag. Men
man ska aldrig göra sig för säker, sir han. –
Hör nu, ge mig ett glas sherry.»
Då Vickberg kom med vinet, hade baronen
satt sig vid skrifbordet. Han hade papper framför
sig och penna i hand.
»Nej, men ers nåd, det går inte an, det går
inte an!»

Baronen vände sig långsamt emot honom.
»Hör du, Vickberg, det var en sak – Om Jacob
– Ja, du kan säga det åt Toni. Du kan säga
honom, att för gossens framtid skall det naturligtvis
sörjas härifrån. Ja, jag menar – du förstår?
Beloppet stipulera vi närmare framdeles.»
Vickberg bugade.
»Jaha, det var det.» Baronen suckade tungt
och kliade sin kala hjässa med pennskaftet. »Det
är ju tusan. Kan du begripa, hvarför det ska klia,
när det inte finns något hår?»
Vickberg skakade på hufvudet till tecken, att
han allt fortfarande ej kunde gifva någon antaglig
förklaring af detta fenomen.
Baronen började skrifva.
»Men, hvad tänker ers nåd göra?»
»Si, si, en sån nyfiken krummelur,» muttrade
baronen allt under det han skref. »Fördöme mig
– ska han inte – ha reda på – allt hvad jag gör.
– Gif hit vinet! Åhå – det kändes skönt.
Jag skrifver till Abraham Björner. Nu vet
han det. Si, man ska icke göra sig för säker.»
Och baronen skref. Och Vickberg stod bakom
hans stol och skakade på hufvudet, trampade,
hostade och gaf sitt missnöje de tydligaste ut­
tryck.
Ändtligen var brefvet färdigt, skrifvet med
ojämna, omöjliga, nästan oläsliga bokstäfver. Hans
nåd läste igenom och tycktes belåten med sitt
verk.

»Snuset, Vickberg!» Han tog sig en försvarlig
pris, vände bort hufvudet, så att papperet ej
skulle fläckas, nös, nös –
Och därpå gjorde han en stor sväng med högra
armen. Nu kom det viktigaste, det ojämförligt
viktigaste: namnteckningen.
Vickberg sträckte sig på tå och läste öfver
sin herres axel.
Roger Bernhusen de Sars.
Hans nåd lade ifrån sig pennan, läskade arket.
Han sneglade upp på sin tjänare.
»Hvasa?»
Vickberg blef generad, han stammade:
»Ja, ers nåd – det namnet – det – det har
stått på många viktiga papper. Det är ett betydelse­
fullt namn.»
Men baronen hörde honom ej. Han stödde
hufvudet i händerna och såg med kisande ögon
på de många snirklarna, de underligt hopslingrade
linjerna.
Riktiga krummelurer. –
Vickberg lade handen försiktigt på hans axel.
»Ers nåd,» hviskade han, »nu är vi tvungna
att gå och lägga oss.»
»Ja, ja –» Han rätade upp sig och andades
djupt. Men han kunde icke taga blicken från
papperet.
»Sir du, Vickberg, det där – det är jag.»

Den skrumpna, blåaktiga fingern vandrade
skälfvande från bokstaf till bokstaf.
Roger Bernhusen de Sars.
»Och tänk – snart är det slut.»







    
    
    
    

INNEHÅLL.


1. Domprostinnan annonserar sin ankomst och hans nåd
tillkallar en jurist 5
2. Fru Enbergs bekymmer 22
3. Hans nåd dinerar och sätter upp sitt testamente 33
4. Barnen vandra upp till Tanningestugan 50
5. Patron Siedel och hans gäster. Fru Enberg talar
förstånd med hans nåd 63
6. Domprostinnan anländer. Första skärmytslingen  83
7. Herr Per intresserar sig för barnen. Andra skärmyts­
lingen 100
8. Födelsedagen. Tredje skärmytslingen. Blenda lyssnar
vid dörren 122
9. Per, Blenda och Jacob 141
10. Domprostinnan far till kyrkan och inspireras. Fjärde
skärmytslingen 156
11. Johnsson som postillon d’amour. Fru Enbergs be­
kymmer 174
12. Per och Blenda 188
13. Hans nåd spelar écarté och håller husförhör. Femte
skärmytslingen 193
14. Hans nåd fortsätter förhöret 214
15. Jacob och Blenda 221
16. Hans nåd sofver och vakar och hvad som därunder
sker. Sjätte skärmytslingen, som lyktar med en
stor seger för domprostinnan 235
17. Sjunde skärmytslingen, som är den sista 256







