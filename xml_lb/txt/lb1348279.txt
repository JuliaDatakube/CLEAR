
  
    
      
        
      
      
        
      
      
        
      
    
  














IVAR LO-JOHANSSON
KUNGSGATAN




















    





KUNGSGATAN


ROMAN

AV

IVAR LO-JOHANSSON




















STOCKHOLM
ALBERT BONNIERS FÖRLAG
















Copyright. Albert Bonnier 1935.













STOCKHOLM
ALB. BONNIERS BOKTRYCKERI 1935










PÅ SEXTUSEN ÅRS GRUND.

I.

Den gången Adrian hade fyllt sju år, tog hans far,
bonden i Humla by, honom med in till Stockholm i ett
lövlass. Det var natten före midsommarafton. Det var blått
i luften. På marken var det tyst och vått. Adrian fick
sitta på en säck framme i skrindan. Hela natten åkte de
sorundabornas urgamla stadsväg förbi fält, gårdar, kyrkor
och glesa, malmartade skogsmarker. Så småningom fick
de sällskap med andra landsbor, som också skulle sälja
löv. Vägen före och efter dem kom till slut att likna en
vandrande skog av björkar.
När de hunnit till Ömma backe, stadskörarnas gamla
vilställe, stannade de lassen i en lång rad för att låta
hästarna äta. Djuren alade. I den blå natten hördes ljudet
som en sakta susning. Landsvägskanten var full av utspillt
hö. Den fräna odören av svett och våta seldon uppfyllde
luften. Karlarna spände på hästarna tornistrarna, och
tuggningen av havren lät dov inne i tornistrarna, som
hängde från hästarnas munnar likt svarta rör. Adrian
kröp ner från lasset, gjorde som han såg de äldre göra,
ställde sig bredbent tätt intill vägkanten och lät sitt vatten.
Han till och med stånkade efteråt. I allt betedde han sig
som en liten, ännu icke fullt utvecklad bonde.

Fadern gick över till ett främmande lass och började
bekanta sig med den som stod där.
– Tycks bli mycket löv i år, sade den främmande
bonden.
– Ser inte bättre ut, sade fadern fördjupad i sig själv.
– Vad är det lövet ifrån?
– Nerifrån Södertörn.
– Varifrån där, om man får fråga? sade den främ­
mande.
– Närmare bestämt från en by som heter Humla,
i Sorunda, sade fadern mera avmätt, som om han tyckt
att nyfikenheten redan gått för långt.
– Å, på det viset, så långt ifrån ... På det viset ...
sade nu också den främmande en smula likgiltigt.
Samtalet tycktes sina ut. Den främmande bonden löste
lokorna på hästarna för att de skulle få flåsa ut bättre.
Under lokorna hade djuren en svart svettrand. Hästarna
slängde med tornistrarna och fortsatte att tugga. Då och
då flyttade de en fot. I halvskymningen såg Adrian mär­
kena efter hästarnas skor i gruset. Han såg att djuren var
dåligt skodda och att ett söm på ena foten slagits snett ut.
Han gick tillbaka till deras egna hästar och stack in
handen under lokorna på dem. Då han drog tillbaka
handen, doftade den av frän hästsvett. På fingrarna på
handen låg ett tunt, vitt mjöl. Han kände efter på sel­
gjorden, att den var tillspänd ordentligt.
– Ingen fara, sade han och gick tillbaka till det främ­
mande lasset.
– Var är det här lövet ifrån då? frågade fadern.
– Å, inte så långt ifrån, sade den främmande och
nämnde en plats.

– Känner inte, sade fadern.
– Jag har tagit det delvis på eget, en del har jag köpt,
sade mannen.
– Jaså, sade fadern.
Han var inte nyfiken, pratade endast för att slå bort
en stund.
– Må man får sälja sitt löv i år? undrade den främ­
mande efter en paus.
– Nog tänker jag väl det ...
– Det har inte varit alla år, som lövet har gått åt.
Den främmande bonden ruskade på huvudet inne i
mörkret.
– Jag brukar inte fara in med något löv alls, fast jag
gjorde det i år, sade fadern som om frågan inte intresserat
honom tillräckligt. Det var blott en enkel upplysning.
– Jag brukar fara in för nästan var midsommar, sade
den främmande.
– Det får gå som det vill, sade fadern. Jag har ju inte
köpt lövet. Jag ämnar inte truga någon.
Han talade trots allt ovanligt mycket.
– I Humla, sade nu den främmande. Då är det stora
don? Jag känner gott till namnet på byn, fast jag aldrig
själv varit därnere.
– Det är inte så storslaget längre, sade fadern anspråks­
löst. Men man bör ju inte klaga för det som är. Det ska
man inte göra.
Den främmande ruskade på huvudet inne i mörkret.
Hans lilla, löjligt runda hatt vickade av och an.
– Söner som växer upp, ser jag, sade han och ruskade
inte längre. Han gav ett tecken åt Adrians håll. Adrian

breddade benen för att stå stadigare. Han gjorde det för
att inte se blyg ut, då man talade om honom.
– En bara, sade fadern. Han där är den enda.
– Det är allt som behövs, det.
– Mycket för hans skull jag for, sade fadern. Det var
för att han skulle få se sig ikring en smula.
Adrian gjorde sig ett ärende bakom lasset för att se om
en sak. Han hörde fortsättningen där.
– En är allt som behövs, sade den främmande bonden.
– Jovars.
– En är tillräckligt för att kunna ta vid, när en annan
lägger ihop ögonen, fortsatte den främmande bonden. Jag
skulle önskat jag haft det.
– Man börjar bli gammal, sade fadern. Det bästa av
en är taget snart.
– Då har han sonen, som tar vid. Det är inte alla som
har det. Då har han honom.
– Det är ju ment så, sade fadern.
– Då bör man vara nöjd som man har det, sade den
främmande.
Han hade fått en liten darrning på rösten. Han ändrade
på hatten, som tycktes sitta för trångt.
– Jovars, sade fadern igen.
Kort därpå gick han tillbaka till sitt eget lass. Han hade
talat tillräckligt.
Utefter hela raden började man nu spänna av tornist­
rarna. Hästarna hade ätit en god stund, men de ville lik­
väl inte släppa tornistrarna ifrån sig. De snokade runt
kanterna och i bottnarna av tornistrarna för att om möj­
ligt hitta några havrekorn till. Sedan nafsade de efter var­
andras betsel, liksom de velat hämnas på varandra för

att de inte fick äta längre. Några av männen skrapade
upp utspillt hö från vägkanten och lade det tillbaka i sina
säckar. Alla hade inte havre med åt hästarna. De hade
kortare väg att köra och hade därför bara hö. Adrian, som
för första gången befann sig på färdvägarna, strök ännu
ett varv omkring bland de uppradade lassen, innan han
klättrade tillbaka upp i skrindan och satte sig till rätta
på sin säck. Han hade beslutat att hålla sig vaken hela
vägen. Han trodde han kunde det, ifall han tänkte på
piskan, som han skulle få välja ut åt sig själv, när han
och fadern kom in till Stockholm.
Raden av vagnar satte sig sakta i rörelse uppför den
långa backen, som emot krönet fylldes av en vandrande
skog av löv.
Adrian höll sig vaken ännu över en mil, utan att staden
ändå syntes. Då föll han slutligen i sömn. Han vaknade
inte förrän fadern vek in på Kungsgatan, och strax där­
efter höll de upp intill kanten av Hötorget. Vagnen stod
stilla.
Staden var glest befolkad en dag som denna, då män­
niskorna befann sig på landet eller vid någon havsstrand.
Husklyftorna verkade nakna och tomma inuti. En vind­
fläkt kom mättad med lövdoft och lukten av rönn. Till ett
hus vid torget stod ett fönster öppet. På bordet innanför
syntes en jättestor urna, full av lönnlöv, som hade utspär­
rade flikar, likt händer. Bakom stod en skål med frukt.
En kvinna ställde sig djupt inne i rummet och kammade
sitt hår framför en stor spegel i guldram. På gatan gick
en flicka förbi, ledande en hund. De flesta, som gick förbi
på gatan, såg förgrämda ut, därför att de måste gå kvar

i stan på midsommarafton. Enstaka mötande såg spanande
på varandra. De tycktes styra rätt på varann, log litet,
men vek sedan ur vägen. En del var berusade. De krokade
trottoaren framåt, tog snedsteg, snärjde in benen i rep och
lövruskor från böndernas foror. De började därpå skratta
eller svära. Några gav sig avsiktligt direkt in på torget
bland lövlassen. Somliga pratade och sluddrade rätt ut
i luften. ”Den får du, Augusta”, sade någon i fyllan och
villan. Han tycktes drömma att han redan var hemma. Ett
par karlar med rödbrusiga ansikten sirade ut sig med löv­
kvistar kring pannorna som brudar. De struttade sedan
omkring som kalvar på torget. Ett par halvstora pojkar
fick fatt i björkruskor och ville slåss med dem. De som
stod närmast envisades att sätta fast några stora kvistar
i hatten, likt plymer, som de sedan skulle gå med. De
ville vara som riddare. En poliskonstapel visade sig vid
en gathörna, och strax försvann de som bråkade. En
gumma i svart huckle kom istället in bland böndernas
lass. Hon ville prompt gå omkring och ge hästarna socker.
Fastän hon var rädd för djuren, när de ville nappa åt sig
hennes socker, gick hon träget från häst till häst. Hon
hade en stor påse med sockerbitar innanför kappan. Till
slut lade hon sockerbitarna på själva torget framför
hästarna. De fulla kom tillbaka, så snart poliskonstapeln
gått, och började på nytt vilja sätta lövkvistar i hattarna.
De vuxna betedde sig som barn. Bönderna stod rådlösa
för dem. Några köpte litet löv. Andra tiggde, prutade eller
ville inte betala. En ensam, blå spårvagn rusade nerför
Kungsgatan med stor hastighet. Mot middagstiden gles­
nade torget ännu mer. Den främmande bonden körde
hemåt med tom skrinda, han hade likväl lyckats sälja

till sist. Adrian och fadern stod kvar, liksom kvarglömda
i sina tjocka, hemvävda kläder på trottoaren.
– Dåligt lövår, skrek en kusk från en skramlande
bryggarvagn. Innan fadern hann svara, var han redan
förbi. Vagnen med de tunga öllådorna skrällde mot gatan.
– Ska vi gå och köpa piskan nu, innan det blir för
sent? frågade Adrian.
– Vi måste sälja lövet först, sade fadern.
– Bara det inte dröjer för länge, så det stängs? sade
Adrian.
– Vi måste sälja först, det måste vi försöka göra, sade
fadern.
Adrian teg. Men det såg inte ut som om de skulle få
sälja lövet. Han ställde sig att titta på torget, som tömdes
undan för undan. Han började skämmas för att de var
nästan ensamma kvar, och han trodde att det berodde på,
att de inte förstod sig på att sälja riktigt. Han såg före­
brående på fadern. Fadern tycktes stå försjunken i tankar.
Han flyttade då och då en fot och såg sig omkring på de
förbigående, som om han väntat att var och en av dem
var en spekulant, men fann att det inte var någon. Adrian
tänkte på piskan oavvänt.
Efter ungefär en timme kom ett par ungdomar fram till
lasset och ställde sig att betrakta det från sidan. De gick
fram och kände på lövet ytterst på topparna. De blädd­
rade på ett par blad. Efteråt luktade de på fingrarna.
En av dem tog en ruska, en yvig lövruska med redan
slokande blad, lyfte den upp i luften, balanserade den på
fingret – skickligt som ett konststycke.
– Vi kränger lasset av honom, bara han kör hem det,
sade de åt varandra först. Sedan:

– Hallå där, är lövet till salu?
Fadern syntes betänksam. Han tycktes stå och fundera
på någonting, såg forskande från den ena till den andra.
Då sade den, som balanserat ruskan på fingret:
– Vi köper lövet, bonde!
– Behöver herrarna så mycket löv? frågade fadern
hövligt.
– Vi har dans hemma i kväll och behöver lövet då.
Säg bara vad det kostar.
Fadern nämnde priset. Han slog utan anmaning av en
krona. Priset var väl lågt förut.
– Kör bara!
Priset tycktes inte genera.
– Kontant? frågade fadern.
– Kör!
De tycktes inte bry sig om frågan om pengarna. De
endast gjorde ett nytt överslag av mängden av löv och
fann, att det räckte.
– Var är det? frågade fadern.
– Därborta.
Ynglingarna gick framför, visande vägen, skrattande
inbördes, tills de kom till en sidogata. Där stannade de
framför en port.
– Lägg av här, så går vi och hämtar pengarna.
Stunden efter var de försvunna. Adrian såg bort mot en
butik, där någon stängde för dörrarna med en stor järnslå.
Fadern började lassa av lövet på trottoaren. Han ställde
det mycket prydligt upp mot väggen, tills den stod där
hel och hållen, denna lilla lövdunge från Humla. Löv­
ruskorna hade börjat vissna, den vita barken flagade på
några ställen, dungen av löv såg vilsekommen ut,

Fadern putsade upp ruskorna och lade allt det vissna
avfallet tillbaka i skrindan. En ruska föll omkull och blev
liggande i rännstenen. Adrian lyfte upp den igen och
ställde den på lut mot väggen. De gick runt sitt löv och
ordnade det ytterligare. Trottoaren uppfylldes av lövet.
Fotgängarna måste gå en liten krokväg ut på gatan för
att komma förbi.
– De kommer kanske inte, sade Adrian, som oroades
för piskan.
Även fadern tycktes börja finna det märkvärdigt, att de
inte syntes till.
– De vart väl fördröjda, sade fadern. De såg bägge
upp mot huset, som verkade livlöst ovanför dem.
– Om de kommer alls, sade Adrian. Det är ingen tid
att förlora nu.
Den tunga järnslån var lagd utanpå dörrarna. Huset
stod dött och såg ner i den tomma skrindan. Hästarna
nafsade efter varandras manar. Djuren var otåliga och
ville iväg. Fadern svarade inte.
– Om de kommer alls, sade jag, upprepade Adrian.
– Det är ju sagt, sade fadern sävligt.
När en halv timme gått, kom en tillfällig kund fram
och frågade på lövet. När lövet väl var sålt en gång,
tycktes någon åter ha fått lust att köpa det. Det hade ingen
brytt sig om tidigare.
– Lövet är sålt, sade fadern.
– De kommer nog inte ... viskade Adrian försiktigt.
Kunden beredde sig att gå.
– Är lövet sålt? frågade kunden likgiltigare.
– Lövet är redan sålt, sade fadern tydligt.

– Det börjar förresten bli rätt malätet nu, sade kun­
den, nu fullkomligt likgiltigt, och gick sin väg.
– Men om dom inte kommer ...
– Har man sagt en sak, så bör man stå vid den, sade
fadern strängt, medan Adrian såg kunden gå med lik­
giltiga steg bort ifrån både dem och lövet.
Det närmade sig en poliskonstapel och sade ifrån, att
de inte fick ha lövet stående på trottoaren, så att fot­
gängarna blev hindrade, när de skulle fram. Det syntes
inte till några fotgängare på betydande avstånd, men som
de visste att polisen alltid hade rätt, så tog de och lassade
på lövet. Det blev en del skräp kvar på trottoaren och
fadern skrapade ihop det med sina kupade händer. Han
lade skräpet tillbaka under säcken framme i skrindan.
Lövet i lasset slokade trött över skrindans kanter. Hästarna
flyttade åter fot, ovana vid stenläggningen, och solen sken
ner mellan två höga tak i en rämna.
– Nu kommer de inte alls, sade Adrian bestämt. Han
förstod att piskan allt mera säkert flög sin kos med dessa
flyende timmar. Hemlösheten i staden gjorde honom för­
stämd. Hungern bidrog till att han blev otålig. Lövlasset
syntes honom allt större och större. Till slut tyckte han,
att det kunde ses över hela staden. Så länge de hade lövet
kvar, kunde de inte företa sig något i hela världen.
– Må de inte bodde här då? sade nu även fadern
tveksamt och såg upp mot den väldiga husväggen för
väl tjugonde gången. Huset syntes honom mera invecklat
än någonting han tidigare befattat sig med.
– Det tror jag inte, sade Adrian. Nu stänger de över­
allt. Nu är det stängt därborta också!
Fadern gick fram och gläntade på porten. Adrian stan­

nade och såg efter hästarna, medan fadern gick upp
i huset. Huset var obebott. Det var ett ämbetsverk och
hade breda, hotfulla mässingsskyltar. På baksidan av
huset förde en annan port direkt ut på en gata. Därutanför
skymtade människor förbi.
– Må det var skojare? sade fadern stillsamt och vände
tillbaka till lasset.
– Det är klart det var.
– De kunde ha gått ut på andra sidan, så ledigt som
det går. I huset syns i vart fall ingen till, sade fadern
förslagsvis.
– Jag tyckte jag såg de gick ut där, sade Adrian och
ljög ett grand, därmed troende, att han hjälpte saken med
piskan.
– Det ska vi väl inte tro ändå, sade fadern och blev
lätt orolig. Nu väntar vi tills klockan slår två. Sen kör vi.
De väntade tills klockan slog, men då den slog, var det
endast ett slag. Det visade sig att det var ett halvslag.
Klockan hade slagit två medan fadern varit uppe i huset.
Nu var den istället halv tre. Då de likväl väntat så länge,
kunde de gott vänta en stund till. Så stod de kvar till dess
klockan slog tre jämnt. Genom den öppna porten på bak­
sidan av huset skymtade förbi enstaka människor. Staden
började bli utrymd. En vindfläkt, som kom snoende utefter
gatan, kom Adrian att rysa till. Vindilen gick genom märg
och ben, dödskall, fast det var midsommarafton.
När klockan äntligen slog timmen, löste fadern knä­
remmarna på hästarna, som det var lag på att man måste
ha, när man ställde dragare ifrån sig i staden, och sedan
satte sig han och Adrian upp i skrindan. Adrian kände
med sig, att han fått rätt.

Strax innan man kommit i skrindan var han rädd, att
köparna trots allt skulle komma tillbaka i sista stund, så
att han likväl till slut kunde få orätt. Men det kom inte
några. Han hade vunnit.
Han var stolt över det, när de for, men full av grämelse
samtidigt, därför att piskan genom förseningen gått all
världens väg, och han visste inte riktigt, hur han nu skulle
bete sig. Han beslöt sig för att tiga tillsvidare, tills till­
fälle kom.
De körde tvärgatorna, tills de kom ut på Kungsgatan
igen, och sedan följde de sakta alla gatorna upp mot
Söder, där fadern fick fråga sig fram till ett ställe, där
han äntligen fick tillstånd att vräka allt lövet på en tipp.
Först på hemvägen förstod Adrian hela omfattningen
av smädelsen de lidit. Han uttalade inte tanken ens nu,
utan behöll den inom sig, tills den växt till en stor boll
inne i bröstet på honom.
Till slut sade han, då de kommit långt utanför tullen:
– Piskan gick åt fanders, den!
Fadern satt tyst mitt i den stora, tomma skrindan. Töm­
marna löpte slaka ner över hästarnas ryggar. Landsvägen
före och efter dem låg likt ett brunt band, kantad med
sitt krås av hundlokor och kummin.
– Du får den en annan gång, sade fadern.
– Det blir nog ingen gång, det!
– Kälta inte nu ... Nu kör vi.
– Det blir nog aldrig, tänker jag ...
– Nu kör vi hemåt, var tyst nu!
Fadern föreföll att ha glömt smädelsen. Han manade
på hästarna. De körde den sex mil långa vägen hem till
Humla, där livet i byn återtog sina former.








II.

Hela sin barndom levde Adrian på dessa slänter av ån,
där vattenkrassen lyste gulare än allt smör, som kunde
säljas från Humla by till köparna i staden. Ovanför, på
en kulle, över en stenåldersboplats som beräknats till sex­
tusen år, låg byn. Ägorna låg nedanför på slätten. Ut över
fälten sköt de gistnade bygatorna likt promenadgångarna
på en fängelsegård. Bakom låg skog. Nedanför kullarna
ringlade ån. Namnet hade han fått efter anfadern. Det
påminte om de grå gavelstockarna i gården. Efter modern
hade han svart hår, ett stripigt, svart bondehår, som alltid
verkade vått, med en virvel strax framme vid pannan. Han
var ensamt barn. I byn var han ensam son, och man
var där stolt över honom, nästan som över en gemensam
avkomma.
Adrian levde sin barndom som ett bondbarn, till en
början mindre övad i tankens raskhet, istället enveten och
ihärdig, van att klara sig själv, avvand med att klaga.
Oviljan att gå till andra människor med sin nöd satt djupt
rotad hos honom. Han lärde sig att aldrig visa utåt, ifall
han hade det svårt. Han skrattade sällan eller aldrig, men
grät heller inte. Känslouttryck var ytterst ovanliga. Aldrig
hade fadern eller modern låtit överraska sig vid en smek­
ning. Ingen människa hade så mycket som sett dem stryka
varandra över kinden. De hade ej ens sett dem arm i arm,

ens när de var unga. En som funderat på det skulle ha
haft svårt att föreställa sig dem i en intimare situation.
Arbetet, allvaret, strängheten i deras liv tycktes förbjuda
dem allt, som blott avlägset kunde påminna om lättsinne
eller lust. Hela deras liv hade utgjort ett strängt föredöme
i allvar. Morgnar och dagar använde de till arbete, korta
stunder till att äta, kvällar och nätter använde de till vila,
söndagar och helger till att sköta djuren, ansa sig för
vilodagen, öppna en helgad bok och samla ny styrka
till den arbetsvecka, som kom efter. All förströelse var
ruinerande av kraft, ett nedrivande av det påbörjade
verket, en eftergift åt lättsinnet, ett slags tålamodets och
mödans bankruttförklaring, och de undvek den nogsamt.
De behöll denna allmänna inställning till livet, även när
det började gå utför för dem.
De hatade staden. De var samtidigt rädda för staden.
Byn hade haft flera förbindelser med huvudstaden förr.
Där hade funnits mastspirornas tid, hölassens tid, bränn­
vinskannornas tid. På en viss krog uppe på Söder, där
doften av hästkarlar och hö alltjämt satt kvar i panelen
i väggarna, hade engång ägorna i Humla by skiftats. Som
bönder kunde bönderna där en glad kväll göra en dumhet,
den de sedan fick sona genom träget arbete en hel mans­
ålder eller mer. Bland byns papper fanns skogskontrakt,
genombrända av någon brun havannacigarr i kanten,
undertecknade med bokstäverna ”m. h. i. p.”, som betydde
”med handen i pennan”. Staden ansågs därföre som en
tjuv. Uppfattningen gick i arv från fadern till sonen.
Utan sin glädje var icke detta liv. Det hade glädjen i sin
inbundenhet, i sin ansvarskänsla, i själva sitt glädjeförakt.
Att sätta sig någon stund på en dikesren, när pannan

lackade av svett, var något som kunde få passera enstaka
gånger under en dags lopp. Det fanns möjligheter till
dylikt för en fri, oberoende bonde. I just sådant bestod
de fördelar, som följde med en fri bondes liv. Men att
sätta sig på dikesrenen utan att vara helt uttröttad, det
var ändå ett brott. Det var en skymf mot jorden. Det kom
en hotfull tystnad i luften ovanför, en skrämmande färg
över horisonten, ifall man gjorde det. Det var ur sådant
all undergångs frö spirade. Det var i sådant man hädade
en urgammal bondsläkts tradition, som icke lät sig hädas.
Mormodern, som bott som inhysing i kammaren, dog
en vinter. Hon levde och dog som talesmannen för denna
urgamla tradition, av bönderna förvaltad, men som ändå
aldrig tycktes kunna bli riktigt fast. Hon hade arbetat,
arbetat oerhört. Under de tre vintrar hon låg orkeslös tätt
under fönstret, gav man henne på regelbundna tider
hennes mat. Hon behövde aldrig svälta. Ingen i Humla
hade svultit på trehundra år, ej ens under nödtiderna.
Mormodern kände ända in i det sista stoltheten över att
tillhöra en släkt av välbesuttna bönder. Sitt stadshat, som
hon själv ärvt sen tullarnas tid, behöll hon lika levande.
Hennes konservatism var som sten. Hennes tålighet lik­
nade jordens tålighet. Nu, när hon låg och mindes,
begärde hon icke mer. Under de senaste åren av sitt liv
vande hon sina förvittrande ögon vid sängen, och vid
taket ovanför den, och vid att ingen tog så stor notis om
henne som förr. Hon visste att alla människor måste döden
dö. Glaset i fönstret passade icke fullt tätt. Invid de hem­
gjorda spröjsarna flög draget in. Då ingen hade tid att
tala med henne, låg hon därför ensam, väl vetande att hon
inte kunde begära annat. Ingen var elak mot henne. Ingen

tog henne ut till kanten av någon ättestupa, fast det fanns
gott om dem, och skuffade henne utför branten, så som
man skulle ha gjort i Humla by för omkring ett tusen år
sedan. Behandlingen av mormodern var fullt legitim, och
mer begärde hon aldrig. Den var saklig, som livet var.
Ingen var rädd att såra henne med att visa henne, att
hennes tid snart skulle vara ute. Sådana hänsyn togs ej.
Hon frågade ibland om något på gården. Hon fick också
ibland svar, fast de var föga utförliga, eftersom hon
strängt taget redan var utanför. Liv var detsamma som att
arbeta, icke att orkeslös vänskas med döden. Det fanns
en bondsk hårdhet, en otålig likgiltighet, en avvisande
hållning i dessa svar. Man hade icke tid. Främlingen
skulle ha funnit dessa svar ohumana och grymma. Mor­
modern tog det icke så. Hon visste med sig själv, att hon
inte längre hade något skäl att lägga sig i de levandes
möda, förhindra deras verksamhet, fördröja deras steg
genom sitt mödosamma prat. Det var endast då dagarna
syntes henne alltför grå och långa som hon gav efter för
sin maktlöshet. Då gjorde hon någongång en fråga.
– Du ser väl efter på vinden, att min gröna klänning
inte förfars? frågade hon dottern.
Dottern, Adrians mor, stod ute i köket, dit sikten från
kammaren var stängd. Hon svarade inte. Mormodern upp­
repade frågan med gäll stämma:
– Jag orkar ju inte längre något ... Jag bara tänkte
på det ... Har du sett efter så malen inte kommer i min
gröna klänning ...
När hon talade, måste hon skrika gällt, för att det skulle
höras, och rösten blev därigenom mer påträngande och
obehaglig än den annars i grund och botten var.

– Det behövs väl ingen klänning just nu, svarade
dottern till sist. Hon försvann samtidigt ut på de ishala
backarna med någon börda.
– Jag tänkte bara på det ... fortsatte mormodern. Hon
trodde dottern alltjämt lyssnade på henne.
– Det behövs väl ingen klänning nu, gnällde istället
Adrian, härmande moderns röst.
– Gick dom ut? ... Ja, jag är ju så gammal ... sade
mormodern orkeslöst för sig själv.
Mormodern teg. Då hon inte hörde någon svara längre,
teg hon. Hon blev inte ens riktigt ledsen. Det var sant, det
som sagts, att hon inte behövde någon grön klänning just
den stunden ... Hon behövde överhuvudtaget aldrig någon
klänning mer.
– Jag bara tänkte på det, sade hon en hel timme
senare. Dottern var då åter borta. Adrian var borta. Det
kom intet svar.
Mormodern teg igen. Hon låg i de gamlas duvna dröm­
mar och funderingar. Hon led icke direkt av denna behand­
ling. Hon fogade sig. Hon förmådde alltjämt bedöma så
pass mycket som att liv måste gå före död i världen.
– Inte behöver jag den just nu ... sade hon en lång
stund senare. Klänningen fanns kvar någonstans i hennes
tankar. Sedan lade hon sig att se upp mot det sovande
taket, där en döende vinterfluga varannan timme rörde
en vinge eller ett ben.
Hon var solidarisk med livet, fast hon själv var på väg
att falla ifrån det. En gång i tiden hade hon svarat sin
egen mor i samma ton, med nästan samma ord. Det var
då klänningarnas tid för hennes egen mor hade varit ute.
Hon hade då själv stått mitt i blodfyllt, bultande liv.

Mormodern dog nöjd denna vinter, nöjd därför att
släkten och gården fanns kvar. Släkten och gården var
det bestående, något som inte skulle behöva dö.
I Adrians steg hörde hon in i det sista släktens och
gårdens fortsättning, och livet i byn återtog även efter
mormoderns död sina former.

*

Vid stättan i den daggiga hagen mot ån hade alla kär­
leksromaner i Humla by utspelats. Denna stätta förde över
en mossig gärdsgård i klyvvirke av det slag, av vilket
enbart länet hade en sträcka på tvåtusentvåhundrasjuttio
mil, mer än avståndet från Nord- till Sydpolen. Land­
skapet hade massor av dessa primitiva broar över en
inhägnad vid en gångväg. Stättan var på ena sidan upp­
stöttad av en sten, på den andra förde den direkt ned på
gångstigen. Dess bräder var nötta av fotsteg. Kring gång­
stigen stod gräset om nätterna fyllt av dagg. Ovanför
låg en stenig hagbacke, där marken var tättgnagen av
boskapen. Nedanför flöt ån i sin nyckfulla slinga. Här
hade Adrians far någon gång för trettio, fyrtio år sedan
mött Adrians mor. Här hade de sedan träffats många
gånger under den tid, då de firat sin korta ungdom. Vid
stättan hade morfadern mött mormodern, hon en hemma­
dotter från byn. Gärdsgården stängdes om, när den var
förfallen, stängdes med svedda vidjor, som basades vid
en eld i snön om våren eller senhösten, när man inte hade
så mycket annat att göra, och den stängdes någon gång
ny för varje generation. Stättan fanns där fortfarande.

Redan i den första ungdomen träffades Adrian och
Sigrid vid stättan. Sigrid var en av döttrarna i Humla by.
Hon var den vackraste av dem, och likväl var hon icke
vacker. Sedan systern dött var hon ensamt barn. Dessa
döttrar hade bildat det sista skottet av en urgammal bond­
släkt. De hade båda fått en liten, nästan obetydlig del av
den gamla släktens varning. Det var släktfallandesoten,
som kommer, då ett träd börjar bli torrt på ena sidan men
på den andra fortsätter att sätta gröna löv. Inför den till­
tagande åldern och inför gungningarna i gårdens grund
– Sigrids föräldrar hade redan en inteckning, vilken
skulle förfalla då – hade Adrians föräldrar i hemlighet
satt allt sitt hopp till att sonen en dag skulle gifta sig
med dottern från den största gården. Sedan mormodern
dött, levde de i hemlighet för denna förening.
En vårkväll, då Adrian var sjutton år, Sigrid var då
arton, kysste han henne. Det var vid stättan. Han tyckte
han därmed uppfyllde föräldrarnas befallning. Sigrids
mun var torr. Hon hade tunna, blodlösa läppar. Han
tyckte det kändes underligt att smeka sin lekkamrat.
Han eggade upp sig till något, som liknade åtrå. Nedan­
för på ängen flöt åslingan blå. Fram på förnatten, på en
krokväg i hagarna, försökte han förföra henne. Hon tillät
det icke. Efteråt kände han äckel.
Men då några dagar gått, kände han lättnad för det, och
han tyckte sig på något sätt också skyddad för fortsätt­
ningen på grund av Sigrids ovilja. De träffades som kam­
rater dagligen. De fortsatte att träffas även om kvällarna,
av vana, av långsamhet, mest för att det var så – därför
att de var grannar. Men Sigrid hade fått en förväntan

i ögonen, som han icke ville se där. Hon slog ner blicken,
då de möttes.
En gång, när de var ensamma, kysste hon honom helt
plötsligt med sin kalla mun. Det märktes på henne, att
hon därmed trodde sig uppträda passionerat. Hon gick
utom gränserna för det, som var tillåtet för en kvinna
bland bönder ... Han ryste och svarade henne motvilligt.
Det fanns något i hans blod, som uppreste sig mot detta
förhållande, vilket han tyckte liknade släktförförelse. Han
såg på hennes spensliga kropp, på hennes ljusa, hund­
trogna ögon, och han kände därmed samtidigt, hur han
avskydde byn. Sigrid tillhörde gården. Han avskydde
bådadera, emedan de hörde ihop.
Vid denna tid upptäckte Adrian för första gången
Marta. Hon var en mörkhårig flicka av tidig mognad, av
en frisk stam, en bland många syskon, bland vilka en,
Josefin, var yngre men i övrigt liknade henne som ett bär.
Martas föräldrar var fattiga. De hade varit statare på
någon av de stora gårdarna i Sörmland. När Marta var
sjutton år, hade föräldrarna tagit ett obetydligt torp.
Fadern, en liten karl med halmgula mustascher, som
hängde en smula snett över munnen, hade stataroron allt­
jämt kvar i sig. Han var en god representant för ett visst
svårmod, ett visst lättsinne, ett visst galanteri, som man
ofta fann bland statarna. Modern hade varit vacker. Hos
dottern hade denna skönhet ärvts och utökats. Ofta är det
som skönheten ligger i oregelbundenheterna i ett ansiktes
proportioner. Marta hade något av denna oregelbunden­
hetens skönhet. Män hade svårt att motstå den. Vid danser
och på ungdomens lördagsvägar drog Marta allas ögon till
sig. Hon hade ett sätt att gå, att dansa, att röra sig, som

en sjuttonåring inte glömde. ”Den vackra statarflickan”
hade hon engång blivit kallad av en främling, vilken av
en händelse fått syn på henne. Av oemotståndlig kraft
drogs också Adrian åt Martas håll.
Han fortsatte ännu någon tid att träffa Sigrid som förut.
De gjorde sällskap till enstaka danser. När de kom fram,
tyckte han att han ville bli henne kvitt. Han uppsökte då
Martas närhet, väntade på henne, spionerade på henne,
blev ivrig, när hon fördes på tal av andra. Det började
märkas.
En kväll fick han sällskap med henne. Marta fladdrade
som vanligt, pratade hit och dit, men Adrian gjorde de
fumliga närmanden, som blir komiska, då allvaret förtar
stilen.
– Vill du åka med mig, Marta? ...
Marta betraktade i mörkret cykeln.
– Jag vet inte om jag törs.
– Här är en som kan skjutsa annars ...
Pubertetens stillöshet skrek ur hans ord. Han gjorde
en tafatt rörelse mot cykeln. De andra lyssnade. Då han
sagt det han ville, väntade han sig ingenting av det.
– Kan du ... Kanhända ett stycke då, eftersom jag
ändå ska den vägen.
De andra lyssnade. Adrian blev plötsligt djärvare och
tog Marta under armen. En av de andra pojkarna, en ung,
ljus dräng, som hette Vilgott, skrek:
– En ann för var kväll!
– Tig du, sade Marta hest.
– Fick du tag i en bondson i kväll? Var det en bond­
son du fikade efter ... Den ursinnige Vilgotts ord för­
följde dem ett stycke på vägen.

Adrian ledde cykeln vid sidan. Med den andra höll han
Marta tätt sluten till sig. Då de kommit ett stycke, satte de
sig båda upp och åkte. Tystnaden var orolig och dov. De
var ensamma på den spensliga, skälvande cykeln.
– Hörde du Vilgott? frågade Marta till sist, då Adrian
fåfängt ansträngt sig för att tala. För att briljera hade
han åkt för fort och flämtade. De gick till fots uppför
en backe.
– Det hörde jag väl ...
– Det är för jag har haft sällskap med honom en
gång. Och för det hänger han efter mig ständigt ...
Adrian kände ett sting av svartsjuka mot Vilgott.
– Det var synd om honom, sade han och försökte göra
rösten stadig.
– Och ändå var det inte bara jag, som lämnade mitt
sällskap efter i kväll ...
– Hur så? ... I mörkret såg han Martas svarta hår
och lystna, oroliga ögon. De satte sig åter upp på cykeln.
Landsvägen lutade utför.
– Sigrid stod där vid väggen, när vi for.
Han kände åter Martas kropp framför sig. Hon satt
lugn, smidig och stark på den smala stången. Han fick
mod av henne. Varma strömmar ledde från henne över
till honom.
– Jag har inget särskilt ihop med Sigrid, sade han och
tyckte genast han trampade mattare.
– Nej ...
De åkte och gick ömsom. De vart mer och mer för­
troliga. Natten var ljum och luddig av mörker. Vägen
lyste framför dem som ett ljust band. Han hade aldrig
förr kunnat tala till en flicka som till Marta. Hon kunde

följa rytmen i hans drömmar och tankar. Han kände sig
för första gången icke bara förlägen utan glad.
– Pojkar och flickor är väl bra lika, sade hon en
gång. De känner väl på samma sätt, fast de inte visar det?
– Kanhända.
– Jag är uppriktig, därför får jag ovett ... Därför
pratar man illa om mig ...
Han åkte med henne uppför en backe, där de bort stiga
av, och han svarade henne inte för ansträngningens skull,
därför att han inte ville förråda att hon kändes tung att
skjutsa.
Sommaren gick. De smög sig till möten här och var.,
mestadels där ingen såg dem. De kände Vilgotts spejande
ögon efter sig överallt. Adrian märkte hur drängen Vilgott
började dras över till Sigrid, och hur hon, den stolta
bonddottern från den största gården i Humla, besvärade
sig med att tala med en dräng. Sigrids blå, hundtrogna
ögon fick då en gul hinna.
En natt i augusti följdes Adrian och Marta åt hem från
en dans, som ungdomen anordnat på en loge. Från foder­
golven luktade det av nysaltat hö. Vilgott hade hållit sig
borta, i skogskanten, bland kortspelarna, fast han varit
med och skramlat till dansen. Sigrid var icke där. Kän­
nande oron i luften följde Adrian den skrattande och
glada Marta på hennes väg hemåt. I en av de mot mor­
gonen daggvåta hagarna helt nära torpet ägde han henne.
För första gången i sitt liv kände han berusningen av
en flickkropps omedelbara närhet. Martas uppförande
var utomordentligt enkelt. Hon hade icke någon falsk
blygsel. Hennes höfter eggade honom, så fort han vid­
rörde dem. Hon rymde icke ifrån honom. Hon visade

honom hela sitt förtroende. Hon meddelade honom sin
tillit, utan att säga något, och hon förmedlade honom sitt
eget lugn, sin väldiga tro på livet som kvinna. I det höga
gräset, strax innan söndagsmorgonens sol strök det torrt
från dagg, utan rädsla och utan motstånd, som ett natur­
ligt led i deras vänskap, gav hon sig åt honom som den
mest naturliga gåva han någonsin fått.
Sommaren avlöstes av den begynnande hösten. Fälten
kring Humla blev tröstlösa och gråa. Adrian var fängslad
av Marta. Fälten förändrade sin färg efter de stämningar,
han kände gemensamma med henne. De träffades ovanför
ängarna och den lilla sjön i en utlada. Nätterna gick
kalla utanför väggarna till ladan utan att de kände någon
köld. Frosten vek undan för deras egen värme och för­
svann över den dimmiga ängen, från vilken det vilda höet
nyss hade körts in.
En kväll, då mörkret och höet omgav dem som om de
suttit i en grotta, anförtrodde Marta honom sin plan.
– Jag flyttar hemifrån i höst, sade hon plötsligt. Jag
har tänkt på det hela tiden. Nu måste det bli av!
Blåsten strök utmed väggarna. Mellan springorna i
ladan kunde de skymta en gran med vajande spira.
– Jag måste hjälpa de gamla på något sätt ... Jag
kan inte gå hemma längre, nu när de små växer upp ...
Han hörde orden, upprepande varandra som ett eko.
Adrian kände plötsligt kölden i ladan. Höet omkring
honom hade förlorat sin doft. Den höga granen utanför
vajade, penslande sitt mörker.
– Vart då? ... Han tänkte hela tiden endast på sig
själv.
– Till Stockholm förstås. Vart annars?

– Då mister jag dig, sade han endast.
Marta satt vid sidan av honom med händerna kring
knäna, betraktande mörkret. Hon skrattade på ett sätt,
som han inte förstod. Han hade inte väntat detta skratt
i det ögonblicket. Hon hade icke hans allvar, och för
första gången sedan de träffades blev Marta främmande
för honom.
– Du kan komma efter, sade hon med en helt annan
röst.
– Jag kan inte komma efter, sade han eftertänksamt
och sakta.
De satt länge kvar i höet och mörkret. Då han till slut
drog henne till sig, kände han inte längre samma glädje
av det. Tidvis tyckte han att hon försvann ur hans armar.
Han kände höet runtomkring sticka som om ladan varit
fylld av torkade tistlar. Då de smög sig ut därifrån, gick
de ett stycke ifrån varandra, likt två ensamma, vilka av
en händelse råkat få samma väg.
Strax utanför ladan, vid bron av rundvirke som förde
över ett starrbevuxet dike, hörde Adrian ett ljud som om
någon sprungit undan i mörkret strax framför dem. De
stannade. Fem steg ifrån stället, där de stod, hukade
någon ihop sig och hasade ner i diket. Längs diket rörde
sig ett föremål helt sakta, krypande framåt likt en sköld­
padda, eller ett formlöst, fornhistoriskt djur. Adrian
andades häftigare, överrumplad och rädd.
– Någon som spejar på oss ... I mörkret sökte Martas
frågande ögon hans.
Han smög sig på tå ett par steg. Marta gick genast fatt
honom. Hon böjde sig fram och viskade ett namn.

Hatet steg i Adrians bröst likt ångan i en kokande
panna. Han kände hur Marta rörde vid hans arm för att
få skydd. Rädslan var plötsligt som borta. Han skrek
något och rusade in i mörkret.
– Kryp inte där som en groda!
Överrumplad reste sig en kropp ur diket, vars isskorpa
krasades sönder. Drängen Vilgott stod framför honom på
bottnen av diket. Ett hemlöst, ihåligt pubertetsskratt åter­
skallade ödsligt mot skogen.
– Jag gick bara här förbi, sade han som om han varit
anfådd.
– Det är lögn!
– Inte kom jag för hyndan där ... stammade han und­
vikande. Han gjorde ett kast inåt ladan, mot vilken Martas
konturer otydligt avdelade sig i mörkret.
I ett ögonblick var Adrian över honom. Det var på
ängen, där orrarna om våren slogs på den ännu ej
avflådda snön. Men den grovvuxne drängen var starkare.
Båda tumlade en stund runt i diket. Genom mörkret såg
Adrian hur Vilgotts råggula ögonbryn skälvde som två
darrande ax. Hans köttiga läppar åtskildes och visade
raderna av stridsberedda tänder. Då de hunnit resa sig,
slogs de utan att se tydligt, och flera av slagen råkade ut
i den tomma natten. Mörkret omslöt dem som en kåpa.
Inne i denna kåpa av mörker arbetade Adrian för sin ära.
När han en gång träffade Vilgott på den knutiga halsen,
kände han de vanvettigt spända senorna, som gjorde att
hans hand studsade som mot en bågsträng. Handen blev
slapp. Vilgott sänkte plötsligt slaget, som träffade hans
motståndare i maggropen. I urholkningen trängde hela
handen in. Adrian föll och blev liggande på dikesrenen.

Drängen Vilgott reste sig ur sin sammanhukade ställning.
Därpå gav han upp det ihåliga, hemlösa skrattet igen och
rusade tillbaka in i mörkret, därifrån han kommit.
Under Martas nerböjda kropp och rädda ansikte vak­
nade Adrian nästan genast till medvetande. Han reste sig
med möda. Nedanför dem låg Humla ängar rökiga i natt­
dimman. Innanför i skogen hördes tungt lufsande steg –
den löpande Vilgott.
– Släpp mig, sade han och ville rusa upp igen.
– Bry dig inte om honom ... Jag ska inte glömma
det ...
Då Adrian reste sig upp för att förfölja honom, höll
hon honom kvar.
– Han löpte ... Han spejade på oss, sen löpte han ...
– Bry dig inte om honom nu. Han kommer att få igen
det ...
Rasande över nederlaget följde han Marta hem, medan
drängen Vilgotts skugga hela tiden gick framför honom
som en vålnad.
De träffades inte mera under hösten, och i slutet av
september for Marta in till Stockholm. Genom andra fick
Adrian höra att hon tillträtt en plats. Några sade att hon
hade det bra, andra att det gick galet för henne. Ingen
visste något.
Det blev tyst kring Marta. Adrian återgick till sina
drömmar. Han såg de ormande bygatorna, som simmade
av lera. Han bevarade Marta i minnet sådan hon varit de
första gångerna de råkats.
Sigrids bleka, blodfattiga gestalt skymtade dagligen
utefter väggarna i byn. Bakom Sigrids ansikte och förvänt­
ningar såg Adrian hela tiden Martas mörka och heta bild.

Sigrids ansikte hårdnade. Hon höll på sin dygd som hon
skulle ha hållit på gården. Ingen fick henne på långa
tider att säga ett ord.

*

Vid arton års ålder gick Adrian igenom en kurs vid
en folkhögskola. Kursen var snabb, den var förlagd till
vintern för att inte stjäla för mycken dyrbar tid, och den
begränsades ytterligare genom att han fick stanna hemma
tre dagar under senhösten, medan man tröskade. Likväl
betydde denna utflykt en oerhörd eftergift. Den liknade
närmast en kapitulation inför nya, anstormande krafter
i tiden. Hade mormodern ännu levat, skulle beslutet aldrig
ha kommit till stånd. Man skulle aldrig ha vågat det,
medan den äldsta talesmannen för traditionen ännu levde.
De halvblinda ögonen hade ända till slutet följt varje
ansats till krumbukter på gården. Ännu som död hängde
hennes skugga spanande över det som hände i Humla by.
Men åratal efter det att hon förenats med jorden hade
hennes varningar minskat i makt.
– Bönder behöver inte veta mer än kunna arbeta, sade
de äldsta av grannarna.
Någon invände:
– En ny tid fordrar mer än den gamla tiden ...
– Med arbete och hederlighet kommer man nog dit
man skall än!
– Inte kan det skada om de unga får lära sig något
utöver vad vi gamla fick lära.
– Vi får se vem som får rätt till slut.
– Just nu på vintern är det ju inte så överhängande
med något göra ... sade de, som höll på skolan.

Det var den nya tiden, denna snyltande hund, som strök
kring knutarna i Humla by ... Humla by försvarade sig
tappert.
– Vi får se vem som får rätt, sade de gamla torrt och
knep hårt ihop munnarna.
Grannböndernas barn, som gått i skolan förut, gran­
skades från alla sidor. De hade lärts en viss säkerhet i vissa
ting, som andra inte hade. De hade både lärt sig räkna
bättre och kunde nu föra böcker.
Adrian träffade med vissa mellanrum Arne. Arne var
skräddarens son. Han bodde i stationssamhället hos sina
föräldrar. Han var en vek pojke, som varit mycket sjuk,
numera hjälpte han fadern. Utrustad med en ovanlig
musikalisk fallenhet hade han lärt sig spela fiol. Han
spelade på den billiga furufiolen hela kvällarna och
drömde om att komma till staden, där han skulle ta musik­
lektioner och till slut få anställning att spela på biograf.
Adrian lyssnade oroligt till hans drömmar. Arne hade
gått på skolan ett par år tidigare.
– Vad vart det mer med Arne, fast han gick igenom
skolan?
– Vad skulle det bli? Sitta på bordet och sy lungsot
på sig ... Det var väl ingen som hjälpte honom vidare.
– Vart han bättre av det? frågade skolans motståndare
och knep ihop munnen, tills den blev som en smal springa.
– Han ämnade sig ju till stan framdeles för att
spela ...
– Och lämna föräldrarna kvar ensamma. Det var
meningen! Det är så man menar med oss bönder också!
Den nya tiden vann, men den gamla fick rätt ändå. Den
nya tiden, denna snyltande hund, hade för länge sen strukit

för nära väggarna i byn, och de gamla förmådde inte
längre hålla den borta ...
Adrian flyttade hemifrån för första gången i sitt liv.
Avståndet till skolan var knappa två mil. Han kom hem
de flesta söndagar. Han fick oupphörligt förnya kon­
takten med hemmet.
Likväl förlorade byn genom denna eftergift greppet
över honom. Han fick en enda gång följa bygatans
fängelsegång utom fängelset, och sedan var också hans
liv ett annat.
Han fick icke lära sig något skadligt under den korta
kursen vid skolan. Han endast uppfriskade sina kunskaper
i räkning och skrivning, detta som meningen var. Han
började läsa massor av böcker, alla böcker som kunde
fås. Även detta ansågs som ett gott tecken, som naturligt
skulle avta, då han åter flyttade hem. Skolan spred icke
några irrläror. Han fick tvärtom rent teoretiskt lära sig en
ökad kärlek till jorden, till landet, pietet för sin släkt och
en förstärkt ansvarskänsla för fädernegården och Humla.
Han hade bra lärare. Det var icke irrläror, det som lärdes
av dem. Adrians intresse för det gamla underströks till
och med särskilt starkt. Han gjorde, när han kom hem
över söndagen, en ansats att återuppliva de gamla folk­
dräkterna. Han var inte ovillig att framdeles slå ett slag
för ett bygdemuseum. Han började, så fort det blev vår
och marken blev fri från snön, att mäta upp ett par gång­
grifter i en hage hemmavid, och han tog itu med att under­
söka gårdsgrunden, som visade spår av stenålderns bebyg­
gelse. Han kände sig som en direkt avkomling av den
stenålderns bonde, vilken på flintyxornas tid byggt och
bott på kullen. Han skrev en valfri uppsats, där han jäm­

förde spinnrockens skönhet med en självbindande slåtter­
maskins och kasserade den sistnämnda. Han hade utom­
ordentlig sångröst och sjöng med kraft fosterländska sånger.
Idealiteten, som skolan fostrade, gjorde honom hatfull mot
allt nytt. Han syntes bli reaktionärare än de reaktio­
nära. En kväll höll han ett diskussionsinlägg, som han
kallade ”Den heliga handen”. Rusig av nyväckt vetande,
upptänd av idealen, fnysande av bondsk ilska öste han
i det ut föraktet över maskinerna. Skolan hyllade denna
tendens såsom bevarande för böndernas gamla ställning.
Till och med i Humla skulle man ha gillat dessa hans
prestationer. Endast mormodern skulle ha ogillat dem,
därför att de var ”prat”, därför att hon föraktade allt det,
som kom ur mun. I skolan var Adrian efter en kort tid
den läraktigaste eleven.
Men giftet kom i blodet, och hur det kom in där visste
ingen, och allra minst de som närmast bar ansvaret för
det. Adrian visste det inte först själv. Han tyckte aldrig
att han själv förändrades, men allt kring honom för­
ändrades på något sätt. När han gick bygatan hemåt, hade
den inte samma utseende, som när han gick bort. Skolan
hade lärt honom att plötsligt se landet med en agronoms
ögon. Han hade börjat upptäcka särskilda märkvärdig­
heter hos bergknallarna, som han knappt ens sett som hel­
het förut, han såg var jorden var kalkfattig, var det skulle
dräneras, ställen där ett visst sädesslag passade bättre än
det som nu odlades, och så snart han fått lukta på ett nytt
växlingssystem i jordbruket, var han viss om, att det var
vansinne att lägga jorden i träde vart fjärde år. Man lade
i skolan konstgödsel på en blomkruka och drev i den upp
en solros på kort tid. Att det var en solros, en blomma,

föreföll honom i skolsalens atmosfär av experiment och
frihet inte annat än naturligt.
– Ta lika gärna råg! sade läraren. Ta vad ni vill –
ta råg!
Men man tog en solros i alla fall ... Och giftet kom in
där, fast ingen var direkt ansvarig för att det skedde, om
inte den nya tiden själv, som oundviklig och oombedd
trängde sig på.
Adrian fick namn på tankar och stämningar, som han
bara anat förut. Skolan växte med veckorna han gick i
den, och ämnena vidgades. Lärarnas rum stod öppna så
gott som dygnet om för vetgiriga elever, och han använde
sig av alla tillfällen. Dessa lärare tog sin uppgift på
bygden nästan som en hednamission. De blev aldrig trötta.
I undervisningen brann en eld, som värmde och spred ett
flammande sken över de dunklaste kapitlen i nationens
liv. De undervisande lärarna försökte alltid att inrikta
ljuset på bönderna, som prisades för allt, men själva var
lärarna uppfostrade i staden, vid universiteten, fjärran
från det de talade om. De talade därför ständigt och
enträget om bondegärningen, överhöljde den med vörd­
nad, men själva betraktade de den endast på långt håll,
varför de idealiserade den och gjorde den oigenkännlig.
De varnade också för flykten från landsbygden och
försökte påvisa ljusa sidor lite varsomhelst. De hade
Grundtvigs anda i minnet, tog folkhögskoletanken som
ett slags religion, och märkte inte, att tiden för länge sen
hade hunnit förbi det stadiet. Landets barn hatade landet.
All propagandan verkade också på något sätt för kul­
turen, mot bondegärningen, för deras eget liv istället.
Adrian upptäckte att kulturen, som han inte tänkt på

förut, var ett livsvärde. Det var den första egentliga
kulturupptäckt han gjorde själv, och den blev därför
betydande för honom. Den kom plötsligt, som en chock.
Han kunde exempelvis inte undgå att tänka över, varför
livet på landet behövde framlevas utan någon egentlig
glädje. Han grubblade över varför man där aldrig fick
visa sig otvunget glad. Han började undra över varför det
på landet fanns så litet förtroende, varför allt där måste
hållas hemligt. Han insåg att landet hade dålig hygien och
de flesta sjukdomarna. Han blev medveten om att landet
saknade just det, som lärarna prisade bönderna för, näm­
ligen frihet och öppenhet. Istället hade det rädslan och
hatet och förtrycket. Endast kulturmänniskan kunde känna
sig fri.
Yrvaken av dessa upptäckter tog han till bilder, som
han inte använt förr, och han började tala om för andra,
vad han tänkte. Detta var nytt. Lärarna uppmuntrade
honom till en början, sedan slog de till ett slags reträtt,
ansåg honom för bisarr och oppositionell, varför de till
slut försökte skämta bort det han sade. Han började läsa
dygnet runt och gjorde allt fler upptäckter. Han blev
djärvare och gick längre. Han tvivlade öppet på att lands­
bygden ens någonsin känt den lycka, som romantiska
främlingar tillskrev den, därför att landsbygden hade
grönt gräs och lövade björkar om somrarna. Lärarnas
rum med deras skrivbord, böcker och tavlor gav ifrån
sig en förfinad doft. Det minsta konstföremål på lärarnas
väggar, även kopiorna, ett stycke mineral på deras bord,
några blommor i en vas uppvägde allt böndernas misch­
masch, som dessa smaklöst samlade hos sig. Lärarnas
handstil, även när de skrev de banalaste affischer, för­

rådde kultur. När eleverna någongång skrev ett anslag,
gick de efteråt och betraktade det och led av det – deras
bokstäver var klumpiga, osköna, råa. Få visste, hur mycket
detta betydde för det innersta hos dem. Lärarna, dessa
idealister, levde ett rikt liv på rätt knappa inkomster.
I motsats till bönderna levde de ett djupare, klarare liv,
också ett vackrare liv än böndernas så kallade friska,
vilket mestadels saknade all lätthet och frihet, och därmed
också saknade allt behag.
En dag gjordes en resa till Stockholm och Skansen, där
man gick till de gamla bygdegårdarna för att få perspek­
tiv. Resan var ämnad som en illustration till talet om den
gamla bondekulturens helgd. Den var avsedd att väcka
intresse för historien bakåt, menad att ge landsbarnens
levnadslycka relief, nu innan de snart åter skulle vända
tillbaka till sina gårdar. På Adrian verkade besöket
förstämmande. Adertonhundratalets provinssängar hade
luckor för grisen och pinnar för hönsen. Men sängarna
själva gick inte att ligga raka i. När han såg staden nedan­
för och visste hur mycket Stockholm gått framåt på samma
tid, insåg han att landsbygden stått stilla. På landet fanns
djuren inte längre i stugan, utan i uthusen, men tankarna
hos människorna inne i stugan var desamma nästan. Ofri­
heten var densamma, inbundenheten och skräcken den­
samma, blygseln densamma, förslagenheten och dolsk­
heten densamma, och det mesta som rörde mentaliteten,
ett nytt ord han fått lära sig helt nyss, detsamma som
förut. Människorna i stugan var likadana. Hönsen hade
troligen varit de, som vunnit mest på flyttningen. De
hade fått större frihet, när de inte längre behövde trampas
på. Och hela folkhögskolan, med föredrag och studie­

resor och idealism för landet, som varit avsedd att fästa
landsbygdens barn fastare vid torvan för att de skulle
stanna där, kom för Adrian att få en helt motsatt upp­
gift, den uppgift skolan fick för många, men som var
särskilt utpräglad i just hans fall. Den hjälpte honom att
se sig omkring, helt litet visserligen, endast för en vinter,
men tillräckligt för att han skulle hinna upptäcka nya
värden, helt få kanske, men tillräckligt för att han skulle
vantrivas, då han kom hem igen. Han försökte att inte visa
det, men det syntes.
När Adrian kom hem, var han sig icke lik. Det var
snart samtalsämnet i byn, att det var de gamla som haft
rätt, men de gamla teg envist, när någon lyssnade. Och
snart gick han där som en främling.
Till en början försökte han tillämpa de nya lärorna,
men som det inte gick utan ord, och prat om arbetet
var nästan det värsta man kunde ta sig till i Humla, där
all möda var tyst, så ledsnade Adrian rätt snart på att
reformera.
Det första han kom ihop sig med fadern om var frågan
om växelbruket. Men där stötte han på generationers hävd.
Reformationen gick inte att genomföra så länge fadern
levde. Sedan tog han det ena efter det andra, och det var
likadant. Han vart hemlös med sin nya kunskap, som var
honom till en börda, men inte till något gagn.
Det var inte fråga om en solros i en blomkruka längre,
experimenten på gården tog åratal, och om de överhuvud­
taget skulle lyckas om ett decennium eller mer, så skulle
även den saken komma att trollas bort på något sätt. Men
alla misslyckandena skulle komma att föras på Adrians
konto! Han insåg det. Han arbetade av vanan en tid och

lät allt löpa. Mot kvällarna om våren gick han och läng­
tade efter fritiden som en ung dräng.
Då bygatorna om våren började torka upp och kantas
av hästhov och maskros, strövade han långt bort, till en
början försiktigt, hela tiden kännande sig för, som om
fängelsegången haft en mur i bortändan. Då han fann den
fri, fortsatte han tveksamt allt längre och längre. Marta
var borta. Han gick mållöst och drev utefter vägarna.
Han kom sent hem. Hela kvällar satt han och talade med
Arne. Han undvek Martas trakt, men hade alltid kvar
tankarna kring henne. Han hade fått oron i sig och den
gick inte att få bort. Så drevs han åter ut på vägen.
Först då han observerades och hörde hur det talades
om honom i andra byar, vände han skamsen om.
– Det besannades att en bonde inte behöver mer än
kunna arbeta.
– Det besannades att en bonde inte bör veta för
mycket heller!
– Ju mer de vet, dess sämre bönder blir de.
– Och ju mindre, dess bättre – men stämmer det?
– Det vill man inte säga ... Om det var meningen ...
sade man i Humla.

*

Vid stättan, där alla kärleksromanerna i byn utspelats,
träffades Adrian och Sigrid en gång på sensommaren. Det
var året efter bortovaron från hemmet. Kvällen var stilla,
ej ett löv rördes. Nedanför branten flöt åslingan blankt
blå. Adrian kom direkt från ett uppträde hemma. Modern
hade förebrått honom något. Det ena hade gett det andra,
han bet ifrån sig. Han var ofta så irriterad numera ...

Sigrid blandades in, även Marta drogs in, fast hon aldrig
nämnts tidigare. Fadern, den allvarlige fadern, hade måst
gå emellan. Adrian tappade likväl balansen. Han svor sig
fri från byn. Han gick ut.
– Det är du som är vettvill numera. Vet du vem du
söker ens? frågade modern giftigt.
– Jag kan visa er det, om det är frågan ...
Fadern såg oroligt på dem båda.
– Om det alltid ska bli sånt här bråk ... sade modern
obetänksamt.
Då svängde han om på klacken och gick. Efter sig hörde
han den åldrande fadern, som försökte lugna. Han såg sig
inte ens om, utan slog igen dörren bakom sig.
– Bäst att göra slut på det! fyllde han i vad modern
i upphetsning och obetänksamhet ämnat säga.
Mötet var avtalat. Det var Adrians och Sigrids gamla
sätt att gå och driva bort en lördagskväll tillsammans.
Åter hade de drivits närmare varandra. Det var ingen sär­
skild mening med det. Intet hände. Men Sigrid ansåg likväl
att deras förhållande i och med dessa kvällar togs upp
på nytt och befästes. De var små ringar på en för övrigt
lugn yta, som var hennes själ. Folk talade om att de sett
dem tillsammans. Dessa kvällar var för henne förbere­
delser ... De var en upprepning av byns urgamla tradi­
tion, innan två unga skulle förenas för livet.
Sigrid kom gående på stigen emot honom. Hon ville
verka som om hon just kommit. I handen bar hon en
avrepad kvist, på vilken några löv satt kvar i toppen.
Så brukade brudarna alltid komma till sina möten vid
stättan ... När han var helt nära, såg hon upp. Han såg
att hennes ansikte var gråblekt av grämelse.

– Varför bestämmer vi tid, när du inte bryr dig om
att passa den? frågade hon uppbragt.
Adrian var uppretad i förväg. Han tyckte därför att
Sigrid verkade tråkigare, mindre lockande på honom än
någonsin förr, och utan att bry sig vidare om henne gick
han bort och satte sig på stenen vid stättan.
– Jag finns inte mer för dig.
Sigrid hade gått fram och stod med ryggen lutad mot
gärdsgården. Hennes röst var bitter. Han svarade först
efter en stund.
– Du vet var jag bor annars ... Du hittar dit ...
– Men vi bestämde här! Tonen blev än mer retlig.
– Du hade inte behövt vänta, sade han likgiltigt. Jag
hade ingen särskild lust att gå hit.
Allt började illa denna kväll. Sigrid smågrälade hela
tiden. Ingen av dem gjorde min av att gå sin väg. De stan­
nade kvar rådvilla. Tystnaden var långa stunder besvä­
rande. Adrian reste sig och gick och satte sig uppe på
gärdsgården. Där blev han sittande med benen hängande
ner.
– Förut sprang du efter en annan, likt en hund när
den löper, tog Sigrid upp den tappade tråden. Rösten var
giftig, liksom av ärg. Adrian röck till.
– Vem? sade han vasst, utan att se upp. Sekunden
efter insåg han att frågan varit förhastad. Han ville inte
ha någon mer inblandad i deras gräl.
– Det vet du nog, när andra vet det, sade Sigrid lättad
över att så hastigt ha fått samtalet in på rätt spår.
– Jag vet inte vad ni alla sladdrar om, det angår mig
inte. Jag har annat att tänka på än dina funderingar om
ditt och datt!

Han kände med sig, att han svarat för utförligt. Han
skulle inte mera kosta på sig några långa utredningar för
hennes skull.
– På det du lärde i skolan kanske? På solrosor och
på konstgödsel och ... Eller kanske på Marta?
– Tig! sade han häftigt.
– Kanske på henne ... Förut låg hon med drängarna
i torpen runtomkring, och nu ligger hon med vem som
vill ha henne i Stockholm ... Det är hon, som skulle bli
bondmor i Humla!
Adrian genomfors av en ristning, där han satt på
gärdsgården. Han högg fast i den översta stången liksom
i relingen på ett fartyg, när stormen vill kasta över bord.
– Det är lögn!
– Det är vad som sägs, sade Sigrid skenbart oskyldigt.
Nyss var det någon som varit i stan, som visste berätta
det ... Vilgott försvarade henne förresten. Jag förstår inte
varför, men det har ju varit gott mellan dem.
Hatet steg Adrian till halsen. Han hoppade ner från
gärdsgården. Han blev stående i den mjuka hagmossan,
pionröd av skam och avsky.
– Statarjänta och dräng ... Det är gamla receptet,
återtog Sigrid med otrolig envishet.
– Jag ger fan i er allihop! Hör du det för än en gång!
– Till och med föräldrarna lär veta det, modern är
visst förtvivlad över henne, fortsatte Sigrid som om hon
repeterat en läxa.
– I både dig och byn ... I er allihop ... Hör du vad
jag säger?
– Det syns ju. Det behöver inte sägas.
– I dig!

Vid de sista orden hade han rusat fram mot henne. Han
höjde armen som om han tänkt slå. I upphetsningen hade
han inte hunnit märka, att Sigrid hade blivit förändrad.
– I dig framförallt ... Allt är slut mellan oss ... Det
har aldrig varit annat än äckel, nu är det slut för alltid!
skrek han utan att se henne fullt tydligt. Han hörde endast
andedragen, som flämtade. Orden återkastades i branten
ner emot ån.
Förändringen med Sigrid hade gått hastigt. Kring
hennes smala panna hade fallandesotsdraget kommit tyd­
ligare fram. Munvinklarna började rycka, som om flugor
kittlat henne på läpparna. Läpparna blev askaktiga.
Hennes händer darrade, och kvisten föll ner till hennes
fot. Hon blev blekare och liksom smalare. Hela hennes
kropp förröcks av smärta. Hon började tugga och tycktes
gripas av en egendomlig ångest – en fallandesjuks
mystiska aura.
Adrian blev stående som förhäxad. Han hade aldrig
sett Sigrids anfall förut, fast han hört talas om att hon
haft dem enstaka gånger, alltid lindrigare fall. Han bet
ihop tänderna och betraktade henne stumt.
Hon fick en frosskakning, som gick genom alla lemmar,
riste hela kroppen från huvudet till benen, en väldig rusk­
ning, som fick hennes huvud att falla framåt. Spår av
fradga blev plötsligt synliga vid munnen. Tuggningen blev
häftigare, liksom mekanisk. Hon sjönk motståndslöst ihop,
tills hon blev liggande på marken med ansiktet nedåt.
Sigrid var ännu medvetslös, då Adrian bar hem henne.
Han skyndade sig medvetet för att hinna, innan hon skulle
vakna upp. Han sprang med henne framför sig på armarna
som om hon varit en gåva, han inte velat ta emot, utan

ville lämna tillbaka så fort som möjligt. Han skyndade
inte ens till Sigrids hem, utan till sitt eget.
Föräldrarna betraktade honom skräckslaget. Då han
lagt ifrån sig sin börda, sade han kort:
– Hon är sjuk, har visst fått något anfall. Därpå gick
han.
Sigrid vaknade efter en kort stund ur sin natt. Ryck­
ningarna hade upphört lika hastigt som de kommit. And­
ningen höll på att återgå till det normala. Den grå ansikts­
färgen försvann som en lätt sky försvinner om sommaren,
bortblåst av nästan ingen vind. Endast tungan, i vilken
hon bitit sig, blödde obetydligt.
Hon verkade retlig och slö, men försökte behärska sig,
och då hon såg var hon var, sade hon inte mycket.
– Jag vart illamående ett slag bara ... Det var nästan
ingenting ...
Hon såg sig omkring efter Adrian, och då hon inte såg
till honom, sade hon tystare:
– Säg ingenting till Adrian om det här. Han var snäll,
som bar in mig.
Hon smög sig ut som en skugga, såg sig än en gång
om vid knuten och gick därpå hem till sig.
Adrian följde gångstigen tillbaka över stättan, tog sedan
nedåt åbranten, där vattenkrassen lyste bleknad i skym­
ningen, följde sedan ån långt uppåt fälten och vände först
sent hem.
För första gången hade vid stättan utspelats ett drama.
Tidigare hade där alla händelser förflutit i tystnad. Orga­
niskt hade de ingått i byns liv.
Men kort tid senare lämnade Adrian byn. Han gjorde
det en dag, när man börjat vänta, att han åter skulle vänja

sig vid det gamla. Kvällen före hade han till sent på
natten suttit och talat med Arne. Arne hade spelat på sin
billiga fiol för honom. Han hade undrat hur många bio­
grafer det fanns i Stockholm, slutligen i hela Sverige?
Han hade beskrivit för vännen sin längtan. Adrian satt
tyst.
Han lämnade icke hemmet i uppror, utan i ett överlagt,
liksom lugnt tillstånd, som liknade sorg. Han tog ytterst
litet med sig. Så snart han var färdig, gick han bygatan
ut, fortsatte den och upptäckte, att någon mur fanns där
inte längre.



ALLA VÄGAR BÄR TILL
STOCKHOLM.


III.

Genom Kungsgatan, denna bördiga kanjon, som börjar
på gränsen till Östermalm och slutar på den fattiga Kungs­
holmen, sugs allt levande från ett helt land. Dess stenar
har en dragningskraft som om de var av platina eller guld.
Om Kungsgatan drömmer barn om nätterna, när de i dröm­
men sparkar av sig täcket, när de vill hemifrån. Till dess
butiker flyger kvinnornas tankar, när de vill smycka sig
för männen, vill göra sig åtråvärda för dem. Över dess
stenar vandrar skolklasserna, turistleden, förstamajtågen,
de furstliga kortegerna. Kungsgatan är glädjeflickornas
gata. Den är ett snår av pelare, av arkader, av portar
att gömma sig i, av speglar att spegla sig i, ett långt golv
att gå sig trött på, när natten kommer. Dess ljus tränger
till alla skogar. Det spelar över alla berg. Det sprids över
alla rykande åkrar. På millioner vykort dess båglampor,
dess ljusramper. På millioner dess butiker. På millioner
dess torn. På millioner dess sorglösa, framglidande trafik­
strömmar. Från Kungsgatan slår de lysande banorna ut.
Från den stiger de som flammor mot skyn. Från den går
de som råttgångar nedåt i jorden ...
På morgonen hade några småpojkar från Kungsbron
stått och spottat loskor i vattnet, där spottet uppfångats av

smutsiga fiskar. Vid tolvtiden hade kontorsflickan Ingalill
skyndat ner i en liten restaurang vid Stureplan och ätit
sin snabba lunch. Strax efter klockan fem hade en bygg­
nadsarbetare, Modén, som av kamraterna också kallades
Moderat, stigit på en spårvagn i hörnet av Vasagatan och
åkt hem till Söder. Inemot tio hade Ingalill gått ut på nytt,
nu strykande trottoaren från Sveavägen och framåt. Vid
valvet till Regeringsgatan hade hon vänt. Hon hade gått
tre slag. Då hade hon funnit en ung brevbärare, som
nyligen lagt in en ansökan om att få heta Arve, och följt
honom hem till hans bostad, som låg på Norr. Hon stan­
nade knappa två timmar. Därpå gick hon sin väg. En
poliskonstapel såg efter henne. Tio steg framför henne
gick en landspojke som hade kommit in till staden samma
dag på morgonen. Efter klockan elva på kvällen, när
trafiken på Kungsgatan till en del avstannat, hade ett
lag arbetare börjat sätta upp dekorationerna till festen
följande dag, då landet skulle gifta bort en prinsessa.
Arbetarna talade från luften:
– Vad ska såna få för tankar om massan, när dom ser
allt det här?
– Ja, vad ska såna få för en världsbild?
– Dom vet ju, att dom inte gjort annat än blivit
födda.
– Men se massan, den vill ha skådespel, den.
– Se massan, den ger förövrigt fan i, för vilken den
festar!
Det gick en timme eller så. Arbetarna, som förresten
inte alls lät arga av sig, fast de pratade, fäste upp gir­
langer på väggarna till husen. De spände väldiga valv
tvärsöver hela gatan, så att gatan kom att likna en lång

rad av äreportar, som släppte folk ur den ena in i den
andra, liksom om äran aldrig kunnat förmeras nog. Trådar
och stag, kringflätade av granris med instuckna blom­
mor, pryddes med flaggor och vimplar. Från mittbågarna
hängde också flaggor, i två nationers färger, omslutande
vapensköldar med initialer, försedda med furstliga kronor
ovanpå. Fler girlanger låg kvar på lastbilarna. Fler
vapensköldar stod ännu kvar på gatan, uppställda på lut
intill husväggarna, ett par stod ännu vid rännstenen.
Stegar rullades omkring på trottoarerna. Butiker med
sill, ost, smör, fläsk och ägg, butiker med trikåer, skor,
tobak, galanteriartiklar och porslin pryddes inifrån med
initialer och förgyllda kronor. Det mesta var av papper,
med kattguld draget utanpå, men tog sig ändå bra ut
från fönstren. Från Kungsgatan krökte hela raden av
äreportar in på Drottninggatan, där det arbetades med
samma fart, om inte värre.
De ordinarie och extraordinarie tjänstemännen, som
nyligen haft avlöning, var ute på vift i natten. En del var
gifta, men många var ogifta, och de var på väg hem från
krogar, där de värmt upp själarna med en smula sprit.
De stannade ett slag på Kungsgatan, där de nu hade en
förevändning att se på flickor. De stod där med huvudena
vända uppåt mot kronor och initialer, men med ögonen
och blicken följande gatan, spanande utefter den. I själva
Drottninggatshörnet stod en kubb, som möjligen en gång
skulle få en orden. Han hade fett ansikte, och han var
inte så nogräknad, därför att han var ivrig att få en
kvinna fort. Han såg närgånget på varje flicka, som när­
made sig, följande henne från höften ner till vaden och
sedan upp igen. Han blinkade. Ögonen var smala som

springor på honom. Han liknade en sexuellt förträngd
galt.
För övrigt var det gatpojkar, slynglar i tolv–sexton­
årsåldern, vilka stannat ute likaså under patriotisk hän­
visning. Det kom kängsnöreförsäljare som hade sina
butiker i fickorna och därför inte kunde skylta särskilt
med dem. Det nalkades okomplicerade tiggare. Det kom
en och annan brandvakt, och han tog tillställningen på
Kungsgatan som ett välkommet avbrott i en eljest hän­
delselös natt. Längs ena trottoaren kom en frälsnings­
soldat, skakande sin bössa.
Hötorgsmålaren, som ställt upp sin långa rad av tavlor
intill husväggen vid torget, hade dröjt sig kvar. Lykt­
skenet föll på hans tavlor, föll på stugor och sjöar, på
berg och mossar, på tjädrar och älgar. Det speglade sig
i sjöarnas vita vatten och i skyarnas svarta moln. På var
och varannan tavla fanns en stor måne. Det drev en racka
av stora, lysande månar fram över raden av tavlor. Det
såg ut som om de jagade varann, men de tycktes aldrig
hinna fatt varann. Där en stack in under ett moln, sköt
en annan fram ur ett moln på andra sidan, ett stycke bort.
Det var en fåfäng jakt mellan alla månar.
Hötorgsmålaren hade sålt under eftermiddagen. På
Söder bodde arbetarna. De bodde på Kungsholmen och
uppe i Vasastan. Ofta passerade de Kungsgatan. Det var
isynnerhet om fredagskvällarna, som arbetarna intresse­
rade sig för konst. De hade då fått avlöningen för veckan,
och de hade suttit på kaféerna och blivit en smula glada.
Somliga ville bereda hustrun en överraskning, när de kom
hem sent med för litet pengar. Då köpte de en tavla och
tog den med. De kände först av allt efter om tavlan var

riktigt torr. På motiven kunde de aldrig anmärka. De
flesta motiven var från landet, och det var köparna med,
men de hade nästan glömt bort, hur landet såg ut i verk­
ligheten. De andra trodde blint, att landet var som på
Hötorgsmålarens tavlor.
– Har ni en smal tavla, en hög och smal? kom man
och frågade. Den skulle sitta till vänster om pendylen.
Bara så här bred.
– Det här är en vänstertavla, sade Hötorgsmålaren.
– Helst med en sjö och en måne ...
– Den här, sade han och sålde en tavla, som var hög
och smal, och som mitt i allt annat också hade en spe­
lande tjäder.
Hötorgsmålaren hade stått där om kvällarna i de
arsenikgula dimmorna om hösten. Han stod där också
i november, då den luddiga snön började falla över hans
tavlor. Han dröjde sig kvar länge denna kväll, och inte
förrän framåt tolvtiden plockade han ihop sina tavlor.
Ingalill träffade i Sveavägshörnet först Lisa Ek, en lång
flicka med drömmande ögon och slanka, gängliga ben.
Sedan träffade hon en flicka hon kände endast flyktigt,
som hette Viran, sedan en som hette Bleka Rut och bröt
på något mål. Till slut träffade hon också Karossen och
Dolly, som kallades för Söderns ros. Hon fortsatte sin
väg fram, såg också hon på ”skyltningen”, som flertalet
sade, och snuddade till sist vid kubben i hörnet. Hon såg
Lisa Ek bestämma sig för en tjänsteman. De ropade an
en bil och steg upp i den. De åkte ut mot Kungsholmen,
där en del av verken var. Det var alltid en flicka mindre
på gatan.

Det kom nu flera lass med girlanger och stjärnor, hela
lass med stjärnor, som körde Kungsgatan fram och stan­
nade vid trottoaren. Två bilar med girlanger och förgyllda
stjärnor svängde in mot Drottninggatshörnet. Tre män
började hissa en smaragdgrön stjärna med ett rep. Stjär­
nan dinglade i luften.
Dolly, Söderns ros, stod i hörnet av Klara Norra Kyrko­
gata och såg ut över de nejder, där hon lekt som barn, ty
här var hon egentligen född, fast hon tidigt fått flytta
upp till trakten av Maria kyrka. Hon hade en gråvit kjol,
som skar ett hål i mörkret i tvärgatan bakom henne. Den
lyste likt en port till himlens fröjder. Hon hade lackskor
garnerade med ormskinn, fast det var kallt och tjänste­
männen hade galoscher, då det snöat några korn nyss
förut. Och hon hade en rävboa och en liten ljus, ullig
klockhatt. Överkroppen var rik. Den dominerade hela
gestalten med de vackra brösten, de runda axlarna, den
smidiga ryggen, och där hon stod, såg det ut, som om
hon hukade ihop sig till ett språng rätt in i djungeln.
Nedanför och ovanför henne svävade arbetare, glin, kun­
der, frälsningssoldater från slummen och alla de andra,
som inte behövde vara ute, men heller inte ville gå hem.
De lediga flickorna var nu talrika överallt, och i ett
gathörn hördes ett samtal:
– Vad alla ungkarlar är kyska jämfört med gifta!
– De tycks ha förfelad erotik allihop.
– En präst, som jag följde på en nattklubb för ett par
dar sen, var besviken ... Alldeles paff ...
– Det kan hända.
– Det är säkert det!
– Det skulle man kunna tro.

– Så snart äkta män får dricka lite, så blir de trängda.
Då kan man göra hur man vill med gifta ...
– Det kan hända.
– Jag vet det! Jag har följt dem på ateljéer och extra­
rum och ända in i deras egna sängkamrar. Överallt – jag
vet det!
– De låter inte en kvinna gå i fred på en gata snart ...
– Ungkarlarna är bättre på sätt och vis. De ler åt sin
svaghet bara, och så följer de den förstås ... Men det är
ändå någon reda.
– Jag känner till det där. Det är inga nyheter.
– De flesta skulle nog aldrig vara gifta, det är min
erfarenhet. Fast då hade ju en annan inget att göra här
heller ...
– Nej, då hade en annan inte mycket att gå för.
Samtalet höll på att rinna ut i ingenting. Flickornas
kunskap om människorna, om männen, tycktes ha sinat ut.
Då kom det en kort fortsättning, liksom en svans.
– Det är troligt att äktenskapet är bäst i alla fall. En
gång skulle man gifta sig.
– Det trodde du!
– Alla män hålls ju inte med fler. Alla är inte även­
tyrare.
– Inte alla, men nog har de lusten! Det är ett som är
visst.
– Jag känner flera ... Alla är inte det. Nej då!
Just då kom ett par män gående helt sakta. Flickorna
skildes liksom automatiskt åt ett par steg. Männen hade
hunnit fatt dem. Efter en stund gick de parvis undan ett
litet stycke för att resonera.

Viran gick över till kubben i Drottninggatshörnet, lik­
som för att retas med honom. Kubben mönstrade henne,
men sjönk ihop under hennes överlägsna blick.
– Lilla fröken ... stammade han hjälplöst.
Så småningom kom också Bleka Rut, Lisa Ek och
Karossen dit. Det var nu ett par tjog glädjeflickor ute
längs hela Kungsgatan. Minst tio hade passerat kubben
i hörnet. Men kubben stod kvar.
– Lilla fröken så sent ute? sade han med jämna
mellanrum och lät blicken simma fram över ständigt nya
höfter. Så ensam och så sent ...?
Det kom arbetare med sina hustrur och ställde sig att
se på kronor och girlanger. De såg uppmärksamt på dem,
och flera talade med rörd röst om prinsessan, som skulle
giftas bort till ett främmande land. Hustrurna passade på
att titta i skyltfönstren. De fick så sällan gå och se i dem
tillsammans med sina män. Några hade inte gjort det på
åratal, inte sen de gift sig. Fönstren avspeglades i deras
hungriga irishinnor med små, buktiga rutor. Kronor och
sköldar, som stod uppställda inne bland varorna, avspeg­
lades också. Det såg ut som om alla varit kungliga hov­
leverantörer denna natt.
Hustrurna fick skrapor av männen därför att de var så
rojalistiska.
– Vi har nog med att föda förut, sade deras män
buttert.
– Men nog är hon rar? Se där på porträttet!
– Bry dig inte om det, du. Vi har nog som vi har det.
Tänk på dig själv istället.
– Inte rår hon väl för att hon fötts kunglig ... invände
hustrurna jämrande.

– Tänk på dig själv istället! Vad får vi?
– Fast nog räckte det hela livet åt oss, bara vad det
här kostar, medgav hustrurna och släppte efter litet.
Männen låtsades inte längre höra dem. De bara gick
vidare.
– Att du tycker det ändå, sade de överlägset och man­
ligt.
De hade hunnit upp mot torget och stannade framför
Hötorgsmålaren och betraktade hans tavlor. Liten och
rufsig i skägget, med benlindor om benen, mager och blek
och stukad, väntade nödens Rembrandt just dem. Med
krumma halsar tog tjädrarna upp sitt stumma spel. Orör­
liga drev månarna över sitt fäste. Bruna som plysch krum­
buktade myrarna ner mot stillastående sjöar. Åter var det
hustrurna som var gripna, rörda av bilderna, nära gråt.
– Tänk, av honom köpte vi tavlan vi har ovanför
soffan. Han står kvar här än!
Männen gick buttra några steg i förväg.
– Köp en tavla, sade mannen i benlindorna och såg
efter dem.
– Minns du? När vi var nygifta, sade hustrurna och
mindes intensivt.
– Jag vet det. Nu drar vi oss hemåt.
– Då köpte vi den, en lördag förresten, sade hustrurna
och kom ännu ihåg det andra glömde. Nästan samma
stuga som den där ... Kvinnorna beundrade. De klamrade
sig så länge som möjligt kvar vid färger, folkrörelse och
glitter. De var sjuka av hunger efter grannlåt. Männen
gick.
Plötsligt blev det liv i kubben. Han sträckte upp sig.
Hans halsveck slätades ut, när han bockade. Han tog ett

par korta, tuppaktiga steg utefter gatan. Han lyfte på
hatten och sade lent:
– Godafton, fröken.
En flicka stannade tveksamt. En ingeny tog hans hand.
Ingen skulle ha trott henne vara en prostituerad. Hon
tycktes komma och gå händelsevis förbi. Hon såg inte ut
att vara mer än sjutton år. Hon skulle kanske i början
i förvirringen kalla honom farbror. Hon tycktes få för­
troende för kubben, därför att han var så mycket äldre.
Hennes kropp var vacker och smärt.
– Jag vet inte ...
– Seså nu! Nu far vi.
– Jag vet inte om jag törs följa med obekanta ...
– Seså, var nu förnuftig!
– Kanske då ett tag, om vi får åka.
De tog en bil och for sin väg tillsammans. Hennes
kropp kunde inte väga mer än femtedelen av älskarens.
Kubben burrade upp sig vid hennes sida i bilmörkret.
Han lade armen kring hennes midja. Kubben hade löst
sin natts fråga.
Adrian, som var nykommen till staden samma dag, kom
gående från Kungsträdgården, över Norrmalmstorg, och
vek sedan in på Birgerjarlsgatan för att fortsätta. Han
hade strövat kring på gatorna hela kvällen. Då han gått
ut, hade han tyckt sig själv som en segrare. Bland det
första han gjort hade han köpt sig en ask cigarretter. Han
kände behov av att ha något i handen. Han tände därför
en ny cigarrett så fort den förra slocknat. Det stripiga
svarta håret var struket ur pannan, det ville alltid falla
ner för virvelns skull. Han hade landets kläder och
verkade i dem på något sätt otymplig, men stark. Han led

av dem. En och annan vände sig till hälften, såg forskande
ut, uppfattade hans mera för nytta än för skönhet sydda
kläder och fortsatte. Han led även av detta. Ofrivilligt
förde han med sig landets rörelser för vart steg. Då han
kastat bort en cigarrettstump, trampade han på den, som
om han alltjämt gått i skog och mark, där den kunnat
tända. Staden verkade icke genast förkrossande på honom.
Han kände sig invärtes säker på sig själv. Han mindes
från skolan öarna, på vilka staden var byggd, och han
visste att det fanns jord under hans fötter även här. Redan
första kvällen lärde han sig det viktigaste av staden som
plan. På sin väg mötte han hundratals andra, som var lika
nya på stadsgatorna som han själv. De flesta verkade
osäkra redan. Han beslöt sig för att icke låta sig stukas.
Vid Operan hade han blivit stående. Tätt intill hus­
väggen på sidan mot Strömmen, som var mörk och
obefolkad, stod ett djur bundet vid väggen. Han såg först
inte vad det var. Så gick han närmare och fick se att det
var en liten åsna. Det lilla rufsiga djuret stod alldeles
stilla, tryckt tätt intill väggen och bundet vid den. Ingen
tycktes bry sig om det. Några snöflingor föll. De blev
liggande i pälsen.
Vid ingången lämnade bilarna av sina laster. Släpen
av klänningar sopade trapporna. Ljusskriften på fasaden
sved i ögonen. En röd lampa tändes ovanför. Då han
vände tillbaka, hade en karl i uniform börjat lösa åsnan
från väggen. Han ledde in henne bakvägen. Djuret lufsade
efter med svängande svans.
Ett par, som passerade förbi, fick syn på åsnan och
sade:
– I kväll spelar dom ”Marouf”.

Han gick fram till affischerna och läste. Han tyckte sig
se i det flödande ljuset på scenen åsnan, som stod där
grå, ruggig och liten. Publiken klappade i händerna.
Skrattet rullade som åskor ... Adrian fortsatte sin väg.
När Adrian kom in på Kungsgatan, arbetade man ännu
för fullt uppe i luften med att pryda. Det var vid tolv­
tiden och vid den sista rusning, som inträffar, då staden
växlar om till natt. Det kom halvvuxna pojkar dragande
med sina flickor, som de skulle följa hem. De gick rätt
på folk, gick arm i arm och bildade kedja. Det var upp­
sluppet som på en marknad.
Adrian kom fram till torget, där fadern engång försökt
att sälja löv. Torget låg tomt. Endast gatan vimlade av
människor. Hötorgsmålaren höll på att packa ihop sina
tavlor för att fara hem. Arbetarna och deras hustrur hade
dragit sig hemåt. Det kom en ny publik av sådana som
levde upp framemot nätterna. Det kom en långhårig, ljus
yngling, som såg ut som en skald. Bredvid honom gick en
hängig och lös karl med neddragna mungipor.
– Nu bullas det opp till fest i den här kråkvinkeln,
Kurt.
– Just det, Traveller!
Strax ovanför dem rättades det på en stjärna, som glidit
på sned. Framför på gatan rullades en stege. Den långe
snavade i några girlanger av tallris, som ännu låg kvar
på gatan, och svor.
– Vad allt blir smått och futtigt, när det görs i det
här landet!
En stund efter midnatt, då bilarna börjat sina, kom en
gammal dam körande i landå utefter gatan. Hon var helt
i svart. Kusken var klädd i livré med förgyllda knappar,

men vapnet på dem syntes vara borttaget. Hon satt bakåt­
lutad i den öppna vagnen och såg stillsamt uppåt. Det
stod en luft av l’ancien régime omkring henne. Vagnen
körde helt sakta.
Någon skrek ”djävla käring” bakom, och det föreföll
som om hon inte torts åka ut alls, ifall inte dekoreringen
för prinsessan hade förpliktigat henne till turen. Bakom
det blekta sidenet i hennes snörliv klappade en patriots
avtynande hjärta. Hon täppte till öronen för smädelserna.
Hon satt förnämt stilla.
– Titta på spöket där, sade en karl, som arbetade med
den smaragdgröna stjärnan.
– Släng ner något i vagnen!
– Den där kommer utkrypande bara till var kunga­
mottagning. Annars sitter hon inne. Hon rår om något
gammalt hus vid en gata ...
– Släng ner något, nu, när vagnen är rätt under!
– Det behövs en revolution, som rensar luften för såna
där.
Gengångaraktigt smög vagnen sig fram över asfalten.
– Det är synd om käringen. Låt henne åka.
Ljudlöst fortsatte den svarta landån, tog in på Drott­
ninggatan och gled spöktyst fram under bågarna.
– Så lustigt, sade Viran, som träffat samman med
Dolly och ställde sig att betrakta vagnen. När man blir
så där gammal ...
– Om två år ska jag inte visa mig på Kungsgatan mer,
sade Dolly hastigt. Hon rättade rävboan framför glaset
till en port och såg ner på sin fina vrist, som hade börjat
värka av kölden och gången.

– Om ett par år, det lovar jag högtidligt, återtog Dolly
än en gång drömmande för sig själv. Viran gick åt sitt
håll. Den svarta landån var försvunnen på den smala
gatan.
Tätt emot en lyktstolpe stod en krona av tallris, som
var flätad runt en stomme vid vidhängande, blågula band.
En liten hund, ledd i koppel av en vakterska med äppel­
röda kinder, lyfte ett ben mot den.
Adrian fann det hela inte vidare intressant längre.
Dekorationerna på Kungsgatan var nästan färdiga. En av
de smaragdgröna stjärnorna gnisslade för en vindil på sin
tråd. Han gick och drev mitt bland allt detta, som var
nytt för honom. Allt var kaos. Han kände sig trött. Vid
ett par tillfällen tänkte han på Marta och tyckte det var
henne han såg. Vid upptäckten av misstaget kände han
för var gång, hur staden växte i storlek kring honom.
På hemvägen, på den smyckade Drottninggatan, hörde
han spillrorna av ett samtal.
– En från landet igen, såg du?
– En ny surdeg.
– Just det!
– Ja, det ser man ofta nu.
– Alla kommer de hit. Det är underligt! Och ändå är
det kanske inte så underligt, i alla fall ...
– En pojke går det väl an för. Han går inte så lätt
under som en flicka kan göra här.
– Det finns fallgropar för en pojke också.
– Men en flicka, hon går nästan direkt, hon ...
– Javisst.
Orden hördes inte längre. Än en gång tänkte Adrian på
Marta. Full av skönhet, sönderbruten, likgiltig och fräck,

låg staden omkring honom. Skyltfönstren tycktes prunka
till ingens nytta. Allt var känslolöst, hårt.
Han stannade plötsligt framför en spegel, som satt
infälld i väggen, och betraktade sig själv i den.
– Det ser ut som jag inget hade här att göra, sade han
till sig själv. Hans röst lät sorgsen som av tvivel. Stunden
därpå ryckte han upp sig. Han tillade: – Men det har du!
Det var hans första självständiga tanke, sedan han
kommit hit, och det var hans första beslut att vara
oblidkelig mot sig själv. Det var hans första försök att
analysera sig själv här, och han kände det enkla uttrycket
som en tillgång.
Han mindes vad dag det var, den 3 november år 1926,
en viktig dag i hans liv, och följande dag var en torsdag.
Då skulle han skaffa sig arbete. Han kände ovissheten
igen. Ett luftdrag, förande en känsla av ensamhet med sig,
kom svepande upp ur en gränd. Han mötte en tiggare,
från vilkens ficka hängde en knippa skosnören liknande
en handfull visset gräs, brunt liksom förne.
I en port stod två unga människor, obekymrade om
omgivningen, helt upptagna av varann, med armarna
kring varandra. Det var stättan i staden ...








IV.

På landet hade Adrian varit ett lejon. I staden var han
ett ingenting. Och nu skulle han krympas ytterligare, för
att det skulle bevisas, att han var mindre än en prick.
Han sökte arbete. Han kunde inte ens hitta i en stor
tidning, van som han var vid landsortstidningens fyra
okomplicerade sidor. ”18–20 års yngling med fina betyg
får anställning.” Efteråt följde ett femsiffrigt tal. Han
försökte gå in i en automat och ringa. Då han skulle föra
ner avgiften, greps han av modlöshet. Han uppgav allt­
sammans.
”Ung man får arbete. Organisation fordras.” Han sökte
förbindelse med den som tillsatte platsen. Då man önskade
se betygen från någon föregående anställning, hade han
inga. ”Föreningen Mjölkdroppen, Katarina lokalavdel­
ning, ber få uttala sitt varma tack till alla, som skänkt
barnvagnar.” Han blev modlös sittande med den stora
tidningen framför sig, stirrande på någon likgiltig notis,
medan tiden flög sin kos från honom.
Han ville ha ett arbete, där han fick gå ren om hän­
derna och snyggt klädd. Det var vid en tid, då alla ville
det. Det var vid en tid, då arbetarna ville se sina barn
som borgare. Det var den tid, då kvinnan av alla klasser
vart en liten dam. Av sina söner gjorde arbetarna stu­

denter, som efteråt blev utan yrke. Runtom i Sverige gick
ungdom i realskolemössor och kvitterade ut arbetslöshets­
understöd.
Han skrev en ansökan till posten, som tog in extrabrev­
bärare till julen, av vilka en del skulle komma att få fort­
sätta senare, och han sände med folkhögskolebetyget utan
att ens skriva av det. En hel dag gick han och drömde om
att bjuda föräldrarna in till staden. De skulle gå på
muséerna. Han skulle visa fadern Gustav II Adolfs kyller,
som de talat om en söndag när han var barn. Modern
skulle han bjuda på läckerheter ... Det kom intet svar.
Om mornarna gick han upp tidigt. Han smög sig ut
ur hyresrummet, genom det gasdoftande köket, genom
farstun, som luktade instängt mörker, slank genom porten
och stod på gatan. Då gick han ner till kaféet i hörnet
för att börja sin dag.
Kaféet låg vid ett torg. En halv kaffe kostade tolv öre.
Några kallade det De hopplösas kafé. Syfilitiska upp­
passerskor serverade syfilitiska wienerbröd och nötta
kubbar från dagen innan i den skelande dagningen. Han
förstod det icke än, eller brydde sig inte om det. Han
tyckte bröden och kubbarna var välsmakande lyxbröd.
Från vrårna steg smutslukten upp och sattes i rörelse
av dörrens fläktanden. För var gång någon steg in på
gallermattan vid dörren, följde en svåm kyla med. Brand­
vakter och kängsnöreförsäljare satt runtomkring honom.
Deras ansikten liknade svampar, som stått kvar till
hösten. Uppasserskorna beundrade hans hår och behand­
lade honom moderligt. Luften utanför fönstret började bli
fläckig av dagsljus.

Alla satt och väntade på att tidningarna skulle bli
lediga. Tidningarna var morgonens stora chimär för dem.
De satt och betraktade strängt tidningarna och dem som
läste. Så fort någon gjorde en min av att lägga en tidning
ifrån sig, reste sig flera väntande halvt omärkligt. Om
de icke hann nappa tidningen åt sig, gjorde de en rörelse
som för att gå. De skämdes över det misslyckade försöket.
Men de vände nästan genast tillbaka. De satte sig att vänta
på nytt.
Ofta var det falskt alarm. Den som för tillfället hade
tidningen vände ett blad i den och började läsa på bak­
sidan. Ibland satte han sig att läsa i tidningen både länge
och väl, fast den var hopvikt i fyra delar. De som rusat
upp blev stående besvikna. Det såg ut som en avbruten
hypnotisk seans. Besvikelsen gav deras ansikten ett idio­
tiskt uttryck.
Tidningsläsaren satt likgiltig. Han hade kommit före de
andra till kaféet om morgonen. Han hade den förstkomnes
prioritet. Mellan de håglösa fanns ingen solidaritetskänsla.
Så fort de lättvindigt kom över något, behöll de det. De
var tigrar i sin djungel, fast deras djungel var mager
på byte. Som hundar ruvade de över utkastade köttben.
Kunde de komma åt att göra det, så gömde de sniket sitt
byte för varandra.
Ofta satt någon och läste tidningen från första sidan
till den sista. Han gjorde det fast han såg massor av vän­
tande sitta omkring. Mestadels läste han sidvis, utan att
bry sig om hänvisningssiffrorna, tog jämnt av, som om
var rad varit viktig. Han vätte då på tummen, vände på
bladet och började läsa strax vid marginalen på sidan
därpå. Detta slags läsning drog ut på tiden. Annonsernas

arbetstillfällen gick sin kos. Arbetsförmedlingens anmäl­
ningstid gick sin kos. Allt försvann med den skelande
dagningen, som började stå fläckig utanför fönstren till
kaféet.
De arbetslösa var konservativa. Även tiggarna var kon­
servativa. De var traditionalister. De bet sig envist fast
i vissa av sina vanor. Flertalet hade fått ihop tolv öre till
kaffet, och däri hade de beräknat att få läsa tidningen
gratis. Om de också skulle suttit kvar till kvällen för att
vänta ut tidningen, skulle de ha gjort det. Under tiden satt
de slött stirrande på den som för tillfället läste. Även den
läsandes drag var slappa. De var idiotiska. Men de andra
gjorde ingenting för att ta tidningen ifrån honom. Till
och med tiggarna böjde sig för den borgerliga ordningen.
De erkände utan vidare den förstkomnes prioritet. De
gjorde det även om den förstkomne varit en skurk, en
fiende.
Då Adrian en morgon såg en av de mera välbärgade
tiggarna sitta och uppta tidningen i över en timmes tid,
sävligt vända blad efter blad, som om han varit en affärs­
man, vilken haft något att köpa och sälja, väta på sina
skära tummar och icke låtsas om de väntande, fick han
en lust att mörda honom. Han hade känslan av hedern
i behåll. Han hade velat utrota en, som var så heders­
lös ... Men han böjde sig för prioriteten. Den med de
skära tummarna hade hunnit först.
Mitt bland människorna på De hopplösas kafé satt
Adrian med sitt brinnande träd. Han hade ännu sina stor­
hetsdrömmar i behåll. Han hade alla sina äredrömmar.
Han lyssnade till de slappa samtalen, betraktade de gul­
gröna dukarna, fulla av fläckar, väggarna med deras

blacka ledsnad, det fläckiga ljuset utanför. Han var allt­
jämt stark. Han trodde på sig själv.
Det var tidiga mornar med frosten ännu kvar på Södra
bergen, på spårvägsskenorna och ledningstrådarna över
gatan. Det var hemlösheten i spårvagnarna om morgonen.
Lyktorna var tända än, fast det för länge sen hade börjat
dagas. Han satt i den främre vagnen och såg den andra
vagnen efter sig. Vid sidorna av gatan stod butikerna till­
bommade. De verkade sömniga och rika. Allt, som inte
behövde vara vaket i dagningen, verkade rikt.
En stund senare skulle jungfrurna komma ner på gatan
med sina mjölktillbringare i handen. De gifta fruarna
skulle då öppna sina fönster. De visade sig i sina morgon­
rockar, med städtrasor, med lakan, med en sky av lättje­
fullhet kvar omkring sig, en rest av natt.
Men allting syntes ännu om morgonen, i dagningen,
främmande och fattigt. Passagerarna i spårvagnen tycktes
hata varandra. De såg ut som om de körts upp ur sömnen
av sin värsta ovän. Hemlösheten skakade vagnen och dem
fram genom morgonens glåmiga rymd.
Adrian höll på att förlora modet. Tidiga morgnar satt
han bland en mängd andra på arbetsförmedlingen, som
låg i en källare och luktade som en grav. En del höll
ögonen fästade på den svarta tavlan, som när de gick i
skolan, och försökte tyda tavlans krumelurer i krita, där
de lediga platserna i tur och ordning skrevs upp. På bän­
karna halvsov resten av besökarna. På cementgolvet låg
de noga utrökta cigarrettstumparna i kors. Mellan dem låg
avbrända tändstickor och papper. Här och var på väg­
garna glänste fettfläckar efter trötta huvuden.

Tjänstemannen innanför luckan röt ut ett meddelande
till packet i fållan. Adrian satt och stirrade på den gul­
målade luckan, innanför vilken också hans fall fanns.
Men blott de sämsta arbetena gick till arbetsförmed­
lingen. Förmedlingen översvämmades av arbetslöst folk,
som hade hela packar av betyg i olika branscher. Adrian
hade ingenting.
Det var vid den tid, då landsbarn från hela Sverige
gav sig in till Stockholm för att söka sin lycka, lämnande
jorden nästan tom, befolkad av kvinnor och åldringar
med förvittrade kroppar, som om kriget gått fram över
trakterna helt nyss. Från bygatorna till Kungsgatan gick
tusentals av de ungas vägar vid denna tid. Staden var
översvämmad av flyktingar. Arbetsförmedlingens tjänste­
män hatade och föraktade dem. De gjorde allt för att
hjälpa stadsborna. Landsborna försökte de få att åter­
vända hem. Men landsborna, som följt pilgrimsvägen
för att upptäcka den heliga staden, ville inte vända om
igen. De stannade, de också.
En dag, då kön vandrat ut på gatorna igen och några
få satt sig kvar till eftermiddagen, gick Adrian till före­
ståndaren privat och försökte tala vid honom.
– Vad kan ni?
– En hel del.
– Men något särskilt?
– Ingenting särskilt kanske ... Vad som helst.
– Har ni aldrig haft ett yrke?
– Jo, på sätt och vis.
– Vad för yrke?
– Grovarbete.
– Det är inget yrke. Det begriper ni väl?

– Jag kan arbeta!
– Det är några hundratusen som kan. Och alla är
lediga ...
Han fick en ny påminnelse om att han lärt för landet
och inte för staden. Han lärde sig inse, att stad och land
var två skilda ting. Han fick reda på att den gamle
mannen var en allround man, men att den nye var en
specialiserad man, och att han måste vara en ända från
barndomen till något visst yrke utbildad människa, ifall
han skulle stå sig i konkurrensen. Hans händer måste vara
märkta med ett visst märke från födelsen till döden ...
– Var kommer ni ifrån? Jag har glömt det för till­
fället.
– Från landet.
– Varifrån där?
Adrian nämnde namnet på socknen. I det längsta ville
han dölja vad han gjort. Att ha arbetat på landet ansågs
icke vara något ”yrke”. I staden föraktades det.
– Det är en rik kommun med bönder, sade förestån­
daren.
– Javars.
– Vänd er till er kommun, så får ni understöd där.
Men lasta er för djävulen inte på staden!
Adrian tänkte ett ögonblick. Han fann plötsligt hela sin
ställning löjlig. Han beslöt sig för att den icke fick se
löjlig ut.
– Jag är inte arbetslös hemma, sade han likgiltigt. Jag
är själv bondson, men ändå ...
Tjänstemannen gav upp ett kluckande skratt, som om
han tog det sagda som ett skämt. Därpå blev han på nytt
misstänksam.

– Har ni varit straffad, kanske? frågade han. Vad är
annars anledningen till att ni inte stannar kvar?
Adrian kunde inte svara på det. Han visste det inte
säkert själv. Hela samtalet blev skrikande löjligt. Han
fruktade och hatade landet, ungefär som föreståndaren
hatade landsborna, men ingen av dem hade några fullt
förklarliga skäl.
– Jag skall börja helt på nytt, sade han och kom ihåg
sina planer. ”Straffad” – han ältade ordet upprepade
gånger. Jag vill börja på nytt här, sade han.
Han försökte ljuga, uppträda fräckt, ibland rasande,
men ingenting syntes hjälpa. Han var arton år, hade ett
hår med en opassande virvel i, och han ville något, men
mer visste han inte själv. Mer kunde ej heller förestån­
daren på förmedlingen veta. De var båda delar i en stor
byggnad. De låg inmurade, likt tegelstenar tätt packade
på varann. De kunde inte flyttas på. Det hade kommit
därhän, att ingen människa fick flytta på sig. Ingen fick
vara felplacerad. Där man satts, där skulle man sitta.
Adrian tyckte han stod med sina väldiga händer framför
sig, som han bjöd ut åt alla mötande. En och annan kände
på hans händer, vägde dem, registrerade att de fanns, men
lät dem strax därpå falla tillbaka. Han bar dem framför
sig som dött kött, som han var ute för att sälja.
– Jag kommer igen!
Föreståndaren gav åter upp det kluckande skrattet. Han
brydde sig inte om att göra sig något bekymmer för en
bondson. Det var inte människor, som ville något nytt,
han var inriktad på, utan yrkesmän, helst så erfarna som
möjligt, sådana som kunde något gammalt.
Skrattet förföljde honom ett helt kvarter. Han var

Adrian från Humla by. Adrian överlöparen, härstam­
mande från stenålderns bonde, med allt bondskt i sina
ådror som kunde finnas där, och han skulle nu passas in
i de nya formerna och passade illa.
Han strövade tillbaka genom staden. Sakta trycktes han
samman av den. Han trycktes ihop av de mötandes själv­
goda blickar. Han sände de mötande hatfulla ögonkast.
Hans bondska sturskhet vägrade att foga sig. Han kände
hur han slogs mot en opersonlig övermakt, som han inte
kunde träffa med sina slag, därför att den lika mycket
bestod i husen och i trafiken som i människorna.
Han började vackla. Han kände sig i ett slag som en
förrymd pojke. Det hela började likna ett upptåg. Det
fick något av overklighet över sig. Han tyckte det fanns
en möjlighet att betrakta försöket som ett skämt, att det
fanns en reträttväg öppen för honom, att han kunde åter­
vända hem ...
Men hela hans typ var viljebetonad. Han hade lärts
att en människa har att sörja för sig själv. Då han började
vackla, kände han hur han förlorade i ett spel mot sig
själv, började förlora sig själv. Det var värre än om han
förlorat mot andra. Och han kände, att han aldrig mer
skulle komma att bli densamma, om han en enda gång
hade förlorat spelet mot sig själv.
Hunnen upp på Götgatan började han en övning i att
lära sig själv överlägsenhet. Han kände hur de mötande,
då han själv gick uppför backen – och de mötande före­
föll att komma gående ett stycke över honom – såg ner
på honom. De växte i sina egna ögon, och därför även
i hans. De brydde sig inte ens om att väja undan för
honom. Det var istället han, som vek undan för dem, och

han gjorde det som en naturlig sak. Det var därför att de
kom uppifrån och han nedifrån – det fanns inte någon
annan förklaring.
Gick han däremot utför backen, fick han själv fördelen
på sin sida. Han kunde komma hastigt gående nedför
backen och lägga märke till hur de mötande instinktivt
väjde för honom. De måste till och med se uppåt på
honom för att kunna se honom i hela hans längd. Han
injagade ett slags hundaktig respekt i deras ögon. De vek
undan beskedligt. Han erfor därvid en lätt dallring kring
sig själv, som kom sig av de andras underlägsenhet och
berörde honom själv gott.
Han gick nedför backen. Uppvägen smög han sig fram
på omvägar, på en icke alls trafikerad bakgata, men på
nedvägen firade han åter de triumfer, han åstundade.
Han upprepade det ännu ett par gånger, innan han
gick hem.

*

I en veckas tid gick Adrian staden runt. Det var i den
disiga november, med början klockan sex om morgonen,
med hemväg sent om natten. Han tog det allvarligt. Han
lät sig inte pressas ner.
Oupphörligt drogs han ner mot Kungsgatan. Likt malen
som dras till ljuset, likt lämmeltåget som dras mot kusten
drogs landsungdomen mot den plats, där man trodde att
paradiset låg.
En dag lyckades han, och fastän det var ett dåligt arbete
han fick, så kände han sig likväl plötsligt upprättad.
Han gick efter annons till en expressbyrå, där det
behövdes ett cykelbud. Expressen låg vid Lästmakargatan,

i backen. Det var i Kungsgatans skugga. Redan på vägen
beslöt han sig att vara envis. Och när han kom fram, fick
han också mycket riktigt arbetet, som ingen annan tycktes
vilja ha. Kontoristen, som antog honom, frågade ingen­
ting, såg ingenting, misstrodde ingenting, ty han satt på
skruvstolen och var full.
Morgonen därpå satt han i expresslokalen. Bakom den
breda fönsterrutan med expressens namn i grönmålade
bokstäver såg man gatan. I hörnen låg bärselar, gamla
cykeldäck, ett hjul till en cykel, några verktyg, smörgås­
paket, pilsnerflaskor och tomma cigarrettaskar huller om
buller, och mitt på golvet låg cigarrettstumpar och gamla
snören likt en mjuk matta att trampa på. Vid det vaxduks­
klädda bordet framme vid fönstret satt kontoristen. Han
hade telefonen med orderlapparna framför sig som enda
arbetsmaterial. Genom telefonen kom de flesta beställ­
ningarna, och kontoristen, som var alkoholist, kunde sin
stad till fulländning. Han talade om idrott med ett slags
passion liksom en senil talar om kvinnor, tog emot kun­
derna med sin mandelsöta röst och expedierade dem vart­
efter. Tillsammans med honom satt tre man, som alle­
sammans väntade på order. De var alla äldre än Adrian,
och detta betydde också, att de allesammans var hans
chefer. Han hade att ta på sig deras misstag, dölja deras
försummelser, bära deras pilsner och cigarretter. Han hade
att lyda dem, därför att de var äldre på platsen, därför
att gammal är äldst – det var också proletärernas lag.
En kund ringde vid niotiden. Då hade männen fått ett
tillfälligt arbete och ryckt ut på en flyttning. Kontoristen
vid bordet strök håret, lade benan omsorgsfullt tillrätta,
som om det suttit en spegel i telefon, tycktes sticka huvudet

ner i ebonittratten, flåsa på den, gnida den blank igen,
suga bilden till sig för att hålla den kvar. Rösten fick den
mandelsöta doften.
– Visst, visst. – Billigt, det är klart. – Vant folk,
alldeles som alltid, naturligtvis. – Kommer genast.
Adrian satt på en låda med några bärselar som en
galge över sig och lyssnade litet ängsligt till detta samtal,
ty han förstod att det gällde honom.
– Mycket vacker kvinna, sade kontoristen och ringde
åter av. Judinna tror jag – svart som gatan, har sett henne
en gång. Nu var det några mattor bara. Adrian – var det
Adrian? Order här!
Adrian tog lappen. Därpå gick han ut och tog cykeln
vid trottoaren. Den klumpiga cykeln stod väntande vid
rännstenen som ett skabbigt ök.
– Kör undan nu, annars mister vi kunden! hörde han
kontoristen, som hetsade inifrån, just som dörren stängde
sig själv.
Han åkte tjugufem meter, från expressdörren och utför
backen. Kommen till Stureplan steg han av cykeln och
gick till fots. Han vågade inte åka i trafiken. I fickan hade
han orderlappen med påtecknad tid.
Inåt gatornas mynningar såg han svärmar av pojkar
försvinna på sina cyklar. De åkte sorglöst, med ena handen
om styrstången, med ett paket eller en cigarrett i den
andra. De var yngre än han. De var storstadens barn.
De behärskade stadens anatomi lika väl som den egna
kroppens.
Han ställde sig att se ut i vimlet på körbanan som om
han sökt efter en lucka att kila in igenom. Det uppstod
ingen sådan lucka. Likt en karusell vreds trafiken runt på

den invecklade planen. Likt en upplyst sjö befann sig
Stureplan i morgonens intensiva gungning.
Adrian mindes i en blink landsbor han sett stå vän­
tande vid gatuövergångarna, bleka av rädsla. De brukade
vänta i lång tid, tills de skyndsamt tog några steg ut på
den farliga gatan. Men de hade dröjt för länge. Just då
kom en bil och signalerade vilt åt dem. De höll likväl på
att bli överkörda för sitt saktmods skull.
Istället kom han ihåg hur han föreställt sig själv –
behärskande staden som ett instrument, på vilket han
kunde spela obekymrat. Han hade drömt om att elda upp
sig till ett rus, till stadens hetta, till stadens snabbhet
i rörelsen, till stadens nervösa uppfattningsförmåga, som
fungerade blixtsnabbt likt en fotografisk slutare. Han
skulle se de tafatta landsborna vid trottoarkanterna, väsa
ett ”bonde” åt dem. De skulle underdånigt vika än längre
undan, medan han själv sorglöst åkte förbi.
Han kom efter en god stunds sökande äntligen fram
till huset, där han skulle inställa sig. Han steg uppför
trapporna. Till slut fann han även dörren, försedd med ett
främmande namn.
En judisk kvinna, helt omgiven av mattor, började
genast gräla på honom för att han dröjt för länge. Det
hade gått en halv timme sedan hon ringt. När hon fått se
på orderlappen, blev hon ifrån sig. Hon frågade om
expressen tänkte låta henne betala tiden. Hon blev alldeles
vild.
– Menar ni det verkligen? frågade hon och drog ihop
de svarta ögonens sammetsglänsande pupiller.
Det följde en störtskur av förebråelser på denna fråga.

– Det behövs väl inte, inte alls ... sade Adrian, här­
mande kontoristens sätt att undvika obehagligheter.
– Men det står på lappen!
– Det kan vi tala om senare.
Adrian stod vid dörren och lyssnade till detta lummiga
svall av ord, som var honom så främmande. Det var så
helt olika det tal som fördes i Humla by. Han kom ihåg
judarna som letat sig fram dit. De var alltid män. De hade
blå skynken, förvandlade till knyten med handelsvaror,
och gul hud. De verkade alltid så likgiltiga för tiden.
Deras ansikten hade verkat tidlösa och gula. De hade
aldrig fötts och aldrig dött, bara vandrat – så hade han
tyckt som barn.
– Det kommer vi minsann att tala om senare, sade hon
hotfullt.
Kvinnan framför honom var klädd i en svart satin­
klänning. I urringningen såg han den lockande, vita
barmen. Hennes händer var vita, knubbiga, och fingrarna
var fulla av nervositet, liksom laddade med elektriska
gnistor.
Han såg sig omkring i rummet. Han mindes vad han
hört om dessa små judiska lager. De började så smått fem
trappor upp i ett hus för att efter ett tiotal år fortsätta
med en öppen butik nere vid gatan. Efter ytterligare ett
tiotal år kontrollerade de en stor del av industrien i den
speciella bransch, inom vilken de begynte.
Han betraktade mattorna som fyllde golvet och låg hop­
stuvade i hörnen. På ett bord låg en lista på adresser, till
vilka mattorna skulle sändas.
– Kan ni ta allt det här?
– Javisst.

– Kan ni räkna ut, så att ni slipper köra några krok­
vägar också? Han fick höra att hans företrädare på
expressen varit mycket snabb.
– Ja.
– Här har ni listan. Det är elva ställen, men de är
utspridda över hela stan.
– Det är lätt att se.
– Fyra betalar i dag, resten senare, eller också är det
byten. Det är tre byten. Uppfattat?
Sekunderna som gick var dyrbara. De ökade oavbrutet
den antecknade tiden.
– Visst ...
– Skynda er då!
Adrian gav sig ut i staden med de elva mattorna på
cykeln. Några av dem var mycket stora, väldiga tuber,
mattkanoner. Några var endast dörrmattor. Han staplade
dem alla ovanpå varandra med cykeln stödd mot en lykt­
stolpe. Fotgängarna som gick förbi betraktade honom
intresserat. När han stuvat färdigt, hade cykeln bortåt
hundra kilos lass.
Han ledde försiktigt cykeln bakom hushörnan, då han
misstänkte att judinnan betraktade honom från fönstret.
Där ställde han sig att läsa på adresslistan. Han gick ett
stycke bort från cykeln, för att den inte skulle dra upp­
märksamheten över till honom. På cykelns bredsida stod
expressens namn, målat i gröna bokstäver, liksom express­
namnet på rutan.
Svårigheterna började nu genast. Listan upptog elva
svårläsliga namn. Den som skrivit dem hade inte haft så
lätt för att skriva svenska. Hon skulle kanske ha haft
lättare, om hon fått skriva denna mattlista på hebreiska ...

Men där gatornas namn var felskrivna, märkte han det
icke ens. Han hade själv inte så noga reda på vad de hette.
Och han visste minst av allt var de låg.
Det fanns ett visst anlag för metodik hos honom, men
det var landsbarnets metodik, det var bondsonens sinne
för systemet, det som gällde i Humla. I Humla körde man
hem det närbelägna höet först, ifall det såg ut att dra ihop
sig till moln på himlen. Där tog man de tyngsta stenarna
om morgonen, emedan både man och häst var starkast då.
Men i Humla kände Adrian alla vägar och genvägar, alla
broar och diken och knep, sedan han var barn. Här kände
han ingenting. Det var ett system, som passade i Humla,
men som var värre att tillämpa på elva mattor, vilka blixt­
snabbt skulle iväg åt olika håll i en obekant stad, under
det att en otålig avsändare satt med klockan i handen och
räknade sekunder.
I sin osäkerhet tyckte Adrian att alla stirrade på honom.
Det föreföll som om de förstått allt. Några log. Han gick
ännu några steg undan med sitt papper. Till slut bestämde
han sig för att fråga.
Han valde ut dem som såg hyggligast ut och frågade
efter en gata. De fick plötsligt bråttom. Det såg ut som
om de trott, att han ämnat tigga av dem. På landet stan­
nade man nyfiket vid tilltal – här skyndade man vidare.
Någon stannade och svarade. Han fick knappa svar.
Oftast fick han otydliga svar. De tog aldrig med i beräk­
ningen, att den som frågade inte ens hade de elementära
grunderna för kunskap om staden. De förklarade en viss
gata ligga ”bortom Döbelnsgatan”, eller de sade den låg
”hitom Karlaplan”, och avslöjanden som ”änden av Drott­
ningholmsvägen” eller ”vid gamla Navigationsskolan” var

ännu hemligheter för honom. Han beundrade dessa svar.
som för de andra var så naturliga. Men han hade ingen
nytta av dem.
För att få åtminstone något uträttat, beslöt han sig för
ett av systemen från Humla. Det var icke det bästa av
dem. Det var ett, som användes, då man även i Humla var
osäker på någonting.
Han valde ut den största mattbunten på cykeln, jäm­
förde adressen med listan och frågade så efter gatan.
Adressen förde honom längst ut på Kungsholmen.
Han försökte åka bakgator. Men mattlasset var ändå
för tungt. Cykeln sattes i en sviktande rörelse. Banan for­
made sig till ängsliga spiraler. På flera ställen snuddade
de utskjutande mattuberna vid bilar, och han hörde folk
som skrek åt honom. En gång körde han på en fotgängare.
Han hade behövt ha hela gatan fri för sig ensam.
Vid backar och gatkorsningar steg han av och ledde
cykeln. Han förde cykeln bredvid sig som ett stort ök,
lastat med mattorna, genom ett ödsligt Sahara. Det var
persiska mattor, vävda av tyska proletärer, förmedlade av
en judinna med vit jättebarm, nu jagande fram svetten på
en bondson från Humla by ... Nu var han en länk i denna
sällsamma kedja. Han satte sig upp och försökte på nytt
åka. I fickan hade han alltjämt orderlappen med dess
påtecknade, outplånliga tid, varav kopian låg kvar på
vaxduksbordet på kontoret.
Hans hopp steg, då den första mattbunten nått bestäm­
melseorten. Men den nästa förde honom långt upp på
Östermalm. Han förstod att det måste ligga andra adresser
emellan, hus där han också skulle ha lämnat av mattor ...
Vid ett par tillfällen undrade han, ifall inte någon av

adressaterna händelsevis skulle få syn på honom från sina
fönster ... De skulle upptäcka cykeln med expressens
namn just som de såg sin matta försvinna i en annan rikt­
ning ... Han tyckte att någon kom efter, ropande honom
tillbaka. Men han beslöt sig för att hålla fast vid systemet
från Humla. Han skulle föra Humlas system igenom, även
om det förde honom till undergången här!
Det var nära, att systemet fört honom till undergång.
Det kommer en tidpunkt, när den, som sprungit bort sig
i skog, tappar besinningen och blott vill rusa omkring
i eviga cirklar. I en stad förekommer något liknande.
Staden förefaller plötsligt den vilsne som en ödemark, och
han tycker sig icke ha någon hjälp i människorna om­
kring sig, de endast förvirrar honom ytterligare. Han
börjar sno runt kring sin egen axel.
För Adrian gällde det i denna stund arbetet, ambitionen.
Direkt stred han denna dag striden mot Humla by. Då
han äntligen lämnat av den tredje mattan, var han nära
att uppge alltsammans. Han hade inte på lång tid, inte
sedan han kom till staden, varit så nära Humla som
just då.
Han hade ledsnat på att leda cykeln genom de svåra
passagerna, och han satte sig upp för att åka i ett modlöst
tillstånd. Plötsligt sladdade cykeln.
– Se er för, hörde han någon skrika bakom sig.
Cykeln hade sladdat och kom ner på sidan. Mattorna
tog emot, så att kullkörningen blev bara halv. Cykeln tog
törn strax framför en spårvagn i full gång. Vagnen stan­
nade på två meters avstånd från honom.
– Vad kör ni inte undan för?
– Det var ingenting.

– Stanna inte.
– Nej ...
Han var redan uppe och iväg igen. Han åkte fort, för
att slippa skammen, tyckte han, och höll strax därpå för
nära en bil. Han var inne på Birgerjarlsgatan.
Åtta mattor fanns fortfarande kvar. Adrian lärde sig
den envetna rytmen i trafiken. Han försökte åka Birger­
jarlsgatan norröver. Då en bil passerat cykeln, visste han
numera med bestämdhet, att luckan bakom honom ögon­
blickligen måste fyllas av en annan bil. Gatan var en å,
och en å flöt icke utan vatten. Det fanns samma rädsla
för vakuum hos gatan som hos ån. När gatan icke fylldes,
var det ett fel någonstans. Tomrummet betydde här, lik­
som i den uttorkade ån, död. Men gatan fylldes genast. Det
var det lagbundna förnuftet i stadens liv.
Men för honom, som var van vid vägarnas relativa tom­
het, betydde gatans fullhet skräck. Han var rädd för den
bil, som kom bakefter honom. Han var rädd för sitt liv
och även för sina åtta mattor, för vilka han kände ansvar.
Därför satt han och sneglade sig oavbrutet om. Så gör
ingen van trafikant ... Därför förlorade han också sin
chans att komma fram fort. Det var andra som kom före
honom. Själv kom han alltid sist. Han blev förhindrad
att fort nog lämna av sina elva mattor ...
Under vägen kom Adrian till platser, där han varit för
en timme sedan, eller för bara någon stund sedan, och
han kände igen människor han mött förut under sin laby­
rintkörning. Större var heller inte staden. Det slog honom,
att också han måste bli igenkänd av någon. Ett express­
bud med ängsliga ögon på en cykel med stora, gröna
bokstäver, med ett visst namn på, är icke något som finns

överallt ens i en stor stad. Strax därpå kände han sig
ytterligt besvärad.
Han tänkte på, att han samtidigt representerade expres­
sen, sin arbetsgivare. Han förde expressens skylt som en
reklam med sig, vart han körde. För vart varv cykelhjulen
gick runt, spred han upplysningen om att expressen existe­
rade. Alla skulle veta att den låg vid just den och den
gatan ... Alla skulle ha reda på att dess namn var just
så, inte annorlunda ... Bokstäverna hade till och med ett
visst snitt, motsvarande bokstäverna på kontorsrutan ...
Likt ett läggspel skulle alltsammans passa in.
Han var skyldig att föra sin arbetsgivares vapen med
glans, det var vad man väntade sig av honom! Han förde
det med en sällsam ynkedom, det var vad han gjorde. Och
han led av det – han led mångfalt över just detta.
När sju mattor fanns kvar på cykeln, hade Adrian en
känsla av att det skymde, att det blev natt, att han aldrig
skulle hinna göra sig av med dessa sju mattor, innan
jorden gick under och allt levande begrovs.
Han befann sig längst uppe på Norr, på en sidogata.
Plötsligt sprang alla stadens lyktor fram under honom.
De sprack ut som blommor, häftigt, som om något drivit
ut dem alla på en gång. De fladdrade över stadsdelarna
som vit ängsull över kärren bortom Humla. Han tyckte
det var främmande, samtidigt på något sätt vackert, men
han var för orolig för att kunna fästa sig vid dess skön­
het. Skönheten blev ödesmättad, hotande. Han blev blind
inför den.
Samlande resterna av sitt mod och sin kraft klättrade
han på nytt upp på cykeln, och omspunnen av ljus,
bländad av ljus, bedövad av bilarnas signaler och spår­

vagnarnas klockor åkte han sin slingrande väg Torsgatan
utför. Han hade tappat besinningen. Han visste inte så
noga vart han åkte mer. Han brydde sig inte längre
om det.
Då han hunnit ner till Kungsgatan, tyckte han att han
kände igen sig, men var osäker ändå. Han tyckte att
Kungsgatan låg vänd i fel riktning. Han försökte vrida
den rätt i tanken, men det blev likväl galet. Kungsgatan
var fel vänd.
En gång som liten sprang han bort sig i Humla by. Han
kom ända fram till uthuslängan av Sigrids gård, men inte
förrän han vikt om knuten och stått på stugtrappan, hade
han sett att det var Sigrids gård.
Den gången hade igenkännandet kommit plötsligt, som
en knäpp. Nu kom det inte. Han hade en känsla av att
han inte hunnit vrida hjärnan lika fort som kroppen. Det
var förvillelsens psykologi. Han måste åka ett långt stycke
åt Kungsbron till, innan han upptäckte sitt misstag. Då
vände han.
En trafikkonstapel signalerade rött. Kön av trafikanter
stannade. Adrian med sina mattbuntar stannade meka­
niskt. Han satte ner ena foten mot gatan, liksom ett annat
cykelbud gjorde strax framför honom. Han kände sig
otålig över att det blivit stopp i körriktningen just då.
Väntan utfylldes av ringande klockor. Ett par fot­
gängare, som kilade sig emellan för att komma upp på
en spårvagn, stötte till mattbunten. De svor. Rött ljus
spelade plötsligt över skylten med expressnamnet mellan
hans ben. En reklam, sprutande blå gnistor, tändes högt
över en fasad för att brinna ett par sekunder och sedan

slockna. Strax efteråt tändes den på nytt. Klockorna fort­
satte att ringa.
Den understa mattbunten slokade av trötthet, vek sig på
mitten, strök i gatan, då Adrian äntligen, följande kön,
kom in på Kungsgatan och helt mekaniskt på nytt satte
igång cykeln.
Full av förvirrande glans låg Kungsgatan framför
honom. Han tänkte inte längre på något särskilt. Han såg
broarna, skyskraporna, ljusramperna, husens fasader. Han
såg gatans alla lyktor dansa framför sig i en besynnerlig
dans.
Än en gång kom han ihåg mattorna, som han förde
framför sig på pakethållaren och vilka gjorde cykeln
ostadig. Han försökte känna efter om han hade listan med
adresserna kvar i fickan. Han kände att han var hungrig.
Han bet ihop tänderna. Han åkte vidare.
Vid ett ställe, där gatan breddades, tyckte han ett gam­
malt minne flög genom hans hjärna. Halvt medvetet, halvt
bara som i drömmen tyckte han att det sprang folk med
björkruskor i händerna och att han själv stod på trot­
toaren och väntade på något. Någonting påminde om
Humla by. Någonting smakade bittert i munnen. Någon­
ting erinrade honom om förödmjukelse och smärta.
Han slog bort det, och snart hade han passerat stället.
Han rundade en refug så tätt, att mattbunten släpade
i gatan, men han kom helskinnad ut på öppningen bakom,
där trafikströmmen glesnade något för att spridas åt olika
håll. Hastigheten hos alla hjul ökades.
Någon gjorde ett hopp alldeles framför cykeln. Han
försökte undvika den som hoppade. Han gjorde en tvär
gir och tyckte att han lyckats ...

Han satt insnärjd i någon vag föreställning om en
judinna med vit barm, om en full kontorist och en order­
lapp med påskriven tid, när det hela hände. Han hade
intet klart medvetande om omgivningen. Han tyckte han
körde rätt ut, tills ett motstånd skar hans väg. Han
slungades av cykeln, simmade ut i luften för att efter en
stund komma ner igen. Cykeln slets åt ett håll. Mattbunten
röcks hastigt åt ett annat. Den försvann ur synfältet för
honom. Han släppte motvilligt cykeln, men tyckte att han
måste det, trots allt. En bil susade fram i vinkel i en upp­
lyst bana, som plötsligt indelades i kvadrater av ljus. Den
åkte på hasande bakhjul ett stycke. Kvadraterna bytte
platser. Hjulen stannade. Han anade dunkelt, att det var
för hans skull.
Folk, ljus, bilar, röster omgav honom. Han kände ett
par händer, som lyfte honom vid axlarna. Ansikten svävade
över honom. Ljus, mörker, röster på nytt. Han stod upp­
rätt, stödd mot en karl i lång rock.
– Han kom farande snett över här, sade karlen.
– Jag skulle väja.
– Han kom farande snett över här, sade karlen envist.
– Vi såg hur han kom, sade ett par av åskådarna.
– Vart det något fel med honom?
– Det är inget fel ... Det är bara cykeln ...
– Han kom farande snett över här, sade karlen i rocken
med otrolig envishet och försökte släppa Adrian för att
se än oskyldigare ut.
– Jag tycker han verkar lite virrig ... Han slog
skallen i, när han föll ...
– Vad har det hänt här? frågade en nytillkommen,
som sköt sig in i ringen och ville ha sammanhanget klart.

– Vart det inget fel med er? frågade en poliskonstapel
med rödbrusigt ansikte, som antecknat hela tiden.
– Det är inget att skriva opp. Kör bara!
Rösterna tilltog runtomkring.
– Det är inget att bråka för. Kör ... Hindra inte!
– Håll hjulen igång bara ...
– Skingra på er. Iväg igen!
Rösterna hade stigit till otålighet.
– Här kan vi inte stanna! Sätt igång igen ... Här
hindrar vi hela gatan ...
– Kör bara! sade poliskonstapeln och stoppade ner
sin bok. Här får ni inte stanna! Kör!
– Var och en, som har ögon, såg hur han kom farande
snett över, sade karlen i den långa rocken ännu en gång
och kröp in i sin bil.
Adrian tog cykeln med dess lass. Han hade kört omkull
mitt på Kungsgatan med sina sju mattbuntar. Han måste
hasa sig gatan framåt. Framhjulet, som såg ut som en åtta,
högg ilsket i cykelgaffeln för vart varv.
När han hunnit ett stycke, vände han sig om. Han såg
var han var. Det var helt nära det ställe, där han som
liten stått invid en skrinda med ett lövlass.








V.

Adrian bodde hos Modén, en arbetare. Han var en grov­
vuxen östgöte, född vid ett berg, där fadern varit bonde
och stenhuggare och sonen ärvt det senare yrket efter
honom. Han hade genomvandrat en stockholmsk arbetares
alla etapper – från landet till staden. Han hade bott hos
bönder, ätit som en bonde, talat som en. Nu dolde han
allt detta som man döljer en ungdomssynd. Han tog på
tal om landet alltid fram fackföreningsboken, slog på den
och visade att han var en av de äldsta medlemmarna. Han
hade bott på samma gata i nära tjugu år, var gift med
en kvinna hemifrån, en soldatdotter från födelsebyn, och
hade två barn med henne, som båda knappt sett landet,
utan inrättat sig stadsbolikt, så att någon återvändo gavs
icke. I Stockholm gick den store Moderat och såg på sex­
våningshusen om våren, svängande med armarna, som om
han alltjämt sådde säd. Där gick han och nämnde i hem­
lighet månaderna vid deras gamla namn – gräsmånad,
skördemånad, slaktmånad. Bland kamraterna på bygget
talade han slang.
De hade två halvmörka rum, utom köket, på Bellmans­
gatan på Söder, där de kunde se Maria kyrka snett under­
ifrån. I det yttre rummet bodde de själva. Deras dotter
hade en liten flicka på ett par år, som fick vara hemma

hos mormodern, medan dottern arbetade om dagen. I inre
rummet, som hade genomgång ur det förra och låg åt
gården, hade sonen bott innan han slöt kamratäktenskap
med en fabriksarbeterska och flyttade hemifrån. Det var
detta rum Adrian hyrt. Det hade mörkbruna tapeter, kakel­
ugn som sköt i tak i det höga rummet, toalett i farstun, en
uråldrig chiffonjé, en plyschsoffa som kunde förvandlas
till säng, kommod med paradhandduk, hemvävda tras­
mattor, underst korkmatta, en asparagus i en korg, fikus
på ett trebensbord, knypplade dukar och på väggen en
fotografi av Branting, uppflugen högst under taket. Alla
prydnader var av gips, garn eller utgjordes av fotografier.
Böcker fanns inte. Men på väggen, där soffan stod, hängde
en hemsydd väggbonad, på vilken lästes:

”Fågel söker fäste,
människan söker bo.
Eget litet näste
ger den bästa ro.”

Under bonaden hade Adrian sovit sina första nätter
i staden. Härifrån hade han gått ut, då han sökte arbete –
han som själv flytt nästet, då han kunnat äga det! Hustrun
i hemmet, denna magra kvinna, som alltjämt talade
dialekt, lagade stundom pölsa i köket. Köket var varmt,
luften i det var instängd, det ångade av lantlig huslighet
och hemlycka, då han ibland bjöds på kaffe därute. De
var ensamma hemma. De drack kaffet på fat. Hustrun
drack det stående vid spisen, en landskvinnas urgamla
vana, som fanns nedärvd i blodet hos henne och icke gick
att ta bort. Hon satte sig att sticka in sina lantliga dröm­

mar i strumpor åt mannen, tjocka yllestrumpor som bön­
derna hade, strumpor som verkade grå och bondska utan
all elegans, vilka mannen försiktigt dolde för kamraterna
på bygget.
En kväll, då Adrian kom hem, höll man på med fest
hemma. Moderat fyllde femtio år. Han hade tagit sig
ledigt för dagen och satt stor och tung, betraktande all
den ära, som åren medförde.
Redan under eftermiddagen hade lyckönskningarna
börjat komma. En granne i farstun hade skickat in blom­
mor. Privathandlaren i hörnet, där familjen börjat och
slutat att handla ett otal gånger under dessa tjugu års tid,
hade sänt en blomsteruppsats i mossa i en korg, medan
naturligt nog Kooperativa inte kunnat veta om högtiden.
Framemot sjutiden på kvällen kom de närmare bekanta.
Då kom en fyrtio års ungmö från Moderats egen hem­
socken, som i staden sällat sig till sina landsmän, bärande
på en kaka med inskription. Arbetskamrater hade samlat
till en käpp med silverkrycka, också med inskription.
Det kom en gammal försupen stenhuggare, som hette
Glad. Sonen kom hem med ett cigarrettetui, fastän fadern
aldrig rökte cigarretter. Inskription: ”Stabben 50 bast.”
Inskription på käppen: ”På 50-årsdagen av Arbetskam­
rater.” Dottern hade gett en teddybjörn i jätteformat, som
skrek, om man lutade den. Verkmästarn på ett stenhug­
geri, där Modén arbetat länge, kom med en textad adress,
vilken omedelbart fästes upp med en knappnål på väggen.
Från hemorten kom det brev och kort, dialektskrivna och
nästan oläsliga för andra än Moderat själv och hustrun,
men eljest fulla av minnesgodhet och kära hälsningar.
Där stod talat om åkern och ängen, om pojkstreck och

om flickor, om slagsmål man haft och om ”Träbytta
krog”. Fackföreningens sekreterare hade sänt telegram:
”För trofasthet mot idéerna och socialismen. Hej.” Mer
kunde inte väntas.
Till en början måste man disponera bägge rummen,
varför Adrian bjöds med. Hustrun dukade fram maten.
Moderat själv drog upp korkar. Det var ett tiotal personer
närvarande. Lägenheten var full.
– Att verkmästarn var så gemen att komma, sade
hustrun och vände sig till en början till den förnämsta
gästen.
Moderat sände henne en blick, som betydde varning för
lantlig tafatthet. Sedan vände han sig själv halvt om mot
föremålet.
– Det var mer än vi kunnat tänka oss, sade Moderat.
– Varför inte? ... undrade verkmästarn.
– Vi har det ju så enkelt, sade hustrun anspråkslöst.
Ingenting för ett sånt främmande.
– Jestanes, viskade ungmön. Jag tror jag går genast!
– Man blir gammal, för var dag som går blir man
allt äldre, sade Moderat för att blanda bort korten.
– Det var snällt i alla fall. Nu får verkmästarn ta det
som vi har det.
– Man blir urgammal, är snart slut, sade Moderat
envist.
– Nu blir du inte stort äldre, sade ungmön obetänk­
samt. Hon rodnade kort därpå.
– Inte? undrade Glad, som satt väntande med ett
spetsglas framför sig.
– Jag menar till utseendet, sade ungmön, alltjämt lax­
röd i ansiktet. Annars menade jag inte förstås ... Och ...

– Till utseendet naturligtvis, insköt verkmästarn bildat
och gick till undsättning.
– Och jag menade, du ser inte alls gammal ut. Jag
sade det bara så dumt, sade den förtvivlade ungmön.
– Jag blir nog lite äldre än, fast kanske inte så mycket,
sade Moderat värdigt. Det var inte lämpligt att genast
ursäkta en lantlig tossighet.
– Än kommer Modén att hugga många friser, sade
verkmästarn.
– Djävlar i det snuset, sade Glad, den gamle stenhug­
garn, som varit full redan då han kommit.
Hustrun hade fått bordet färdigt. Det var mat till höger
och vänster. Mannen fyllde själv i spetsglasen. Samtliga
sköt stolarna närmare. Sonen, som varit ut och tittat på
systerdottern, vilken låg i köket i en spjälsäng under ett
blåvirkat täcke, kom in, visslande på en slagdänga. Adrian
tryckte sig ner mellan ungmön och verkmästarn på en
stol. Han kände sig förlägen och utanför det hela. Moderat
lyfte sitt glas.
– Ja, skål då ... Och välkomna allihop ... Drick ur!
Hustrun såg forskande på verkmästarn. Verkmästarn
bet av supen. Det blev en stunds tystnad efter sväljningen,
som endast avbröts av Glad.
– Skål på dig, gamla Moderat, sade han. Jaså, du är
verkligen femtio.
– Skål, Glad.
– Jag är äldre, jag, sade den gamle stenhuggarn, lik­
giltig för all överklass.
– Drick ur nu. Skål, verkmästarn! sade Moderat och
försökte trolla igen. Han slog upp nya glas.

Efter suparna försökte man tala litet, men det gick
trögt, eftersom sällskapet var för blandat. Alla kikade
i smyg på verkmästarn, som hur gemen han än syntes
dock satt där och inte hörde fullt till. Han satt nykter
och korrekt, av ungefär samma omfång som Moderat, och
ändå så olika. Över västen ormade sig en guldkedja,
krypande in i ett av knapphålen och ut genom ett annat.
De andra klämde ihop sig så gott det gick. Någon undrade
om det passade sig att vara allvarlig eller skämta, då verk­
mästarn var med. Stämningen blev därav skruvad. Ingen
var fullt fri. Man följde, så gott man kunde, verkmästarns
egna föredömen, men kom efter, blev i förlägenhet och
tyckte sig göra galet på alla vis. De enda som uppförde
sig fullt naturligt var dottern och sonen. Dottern hade
kvällen till ära lilafärgade naglar, fast hon hade barn
liggande i köket och var mor. Hos henne vilade det inga
ledsamheter. Hon reste sig en gång och tog fadern i famn.
Då såg man åter forskande åt verkmästarns håll. Sonen
skrattade hela tiden och rökte cigarretter.
Äntligen kom det ett avbrott. Verkmästarn reste sig och
höll tal.
– På gamla tiden, sade han och drog sekundsnabbt
och skickligt upp den historiska bakgrunden först, var
kåren inte så stor och de skickliga yrkesmännen lätt räk­
nade, och fastän de är så än i dag, så går vårt minne
likväl till gamla tider, och man kommer då ihåg de allra
bästa inom yrket, av vilka en sitter här mittibland oss
i kväll, sade verkmästarn, som inte precis var någon
talare.
Talet pustade sig framåt genom många slingor och
krokar. Det försvann alldeles ibland och tycktes löpa in

i tunnlar eller köra ner sig i kärr och mossar, eller springa
upp alldeles för högt, så att man anade avgrunden under,
men det trasslade sig likväl fram till Moderats plats till
slut, där han satt som mottagaren på sin station och
väntade.
– Därför hyllar vi honom! sade verkmästarn av­
slutande med en djup suck.
Ungmön hade minst tio gånger vänt på huvudet och
läst på adressen på väggen, som började med bokstäver
i rött bläck: ”Till Johan Olof Modén” ...
– Så är det att vara aktad och ärad, sade hon nu rörd
nästan till tårar och nickade.
Dottern klappade i händerna. De lilafärgade naglarna
glittrade likt de fantasimålade tangenterna på ett drag­
spel. Glad satt och balanserade på sin stol. Hustruns bild
syntes i köksdörren, liksom infälld där, och där på
tröskeln hade hon stått lyssnande andäktigt hela tiden.
Nu visade det sig att verkmästarn förmått ge glans åt
festen, även om hans närvaro varit besvärlig först. Moderat
lättade sig ett stycke från stolen och sade:
– Jag blir både rörd och tacksam över så mycket
besvär som verkmästarn kostat på sig för min skull, och
egentligen skulle jag vilja hålla ett riktigt tal och tacka
honom och alla, ingen nämnd och ingen glömd, som det
heter, men det kan jag inte riktigt nu. Jag är ingen talare,
till det har man fått arbeta för mycket i sina dar. Men
tack i alla fall ... Och ...
Han syntes vilja säga något mer. Det stockade sig. Talet
ville inte flöda.
– Och så tar vi en sup på det, sade han endast.

Så drack man igen, och man åt av maten, utan att stel­
heten ändå ville ge sig riktigt. Hustrun gick mellan köket
och rummet. Ungmön beundrade blommorna i det hon
kände på bladen. Ibland började litet småprat växa upp
mellan de närmast sittande. Men verkmästarns tryck låg
kvar.
– Sup! sade Moderat.
Han försökte tala om gamla tider, men kom in på
avlöningarna och tyckte det lät opassande en sådan dag.
Det låg gammalt agg till arbetsgivarna under, sådant som
inte kunde försonas med en adress, hur vackert den än
var textad och tänkt.
– Sup! sade han åter. Alla drack, och Glad höll på
att falla av stolen.
Till slut gick verkmästarn. Han knackade belevat i
glaset. Därpå höll han ett litet tal också för värdinnan
och reste sig. Man var sig själv igen.
De innevarande väntade en stund, till dess dörren slagit
igen om den gående, men sen såg man upp som om man
suttit i kyrkan och bönen varit över. Det var märkligt att
iaktta hur stämningen genast lättades. Ungmön rätade på
kroppen. Hon, som nyss inte vetat var hon skulle göra
av sina tunna ungmöhänder, lät dem nu flyga omkring
litet varsomhelst. Hon ordnade kopparna, blommorna, hon
hjälpte till med disken. Hon vände sig till sonen i huset
med en kvickhet, som ingen lyssnade till. Hon drack ur
allt som fanns kvar i hennes eget glas och skålade med
resten. Glad började vicka på stolen som om han vaknat
ur en lång sömn. Han stirrade sig omkring på gästerna
vid bordet. En av grannkvinnorna, som haft blommorna
med sig, burrade upp sig som en höna i färsk mylla.

Hustrun slog sig i glädjen ner bredvid de andra på en
stol, och mannen fick mål i mun, som han brukade ha
annars.
– Hur det är, så känner man sig lite på tvärn.
– Inte är jag van vid sånt främmande, sade hustrun.
– Det syns i alla fall att du är aktad, sade ungmön
åt Moderat.
– Man har släpat födan i halsen på dom i åratal.
Hustrun:
– Det ska du inte säga nu, Modén. Vänligt av honom
att komma ...
– Jag har inte sagt något särskilt. Verkarn är verkarn
i alla fall.
– Han gjorde sitt, sade hustrun. Han höll ett bra tal.
– Är en sån bra? Tycker ni en sån är bra? frågade
Glad, vaknande upp ännu mera.
– När han ville komma, vad skulle en göra mer?
Hustrun vände sig frågande till ungmön.
Ungmön försökte lugna Glad, men Glad reste sig, slog
bort henne och röt:
– Jag tål inte höra vad ni fjamsar om verkarn!
För att få något slut på det hela reste sonen sig. Han
hade slips med hårddragen knut, ur bröstfickan på kavajen
stack en näsdukssnibb snobbigt upp, i midjan satt rocken
som åtsmetad. Han var litet berusad även han. Han sade
några uppskattande ord till fadern, innan han ämnade
försvinna.
– Det säger jag dig ... Du är en bra gubbe. Du har
dina sidor, men du är bra. Grattis från mandrom med!
Moderat var i stämning.
– Sätt dig, pojke, för nu ska vi ha roligt.

– Jag kanske måste ge mig av nu ...
– Sätt dig!
Sonen satte sig. Moderat började berätta en historia om
arkitekten vid ett bygge. Den försonade Glad glömde allt
klasshat för sitt spetsglas och lyssnade.
– Minns du när vi byggde banken vid Drottninggatan,
Glad? Eller det där röda huset vid Odengatan, åttitvåan?
När vi byggde Norra station? När vi byggde Norra
station, för att hålla ihop det ena med det andra, så kom
arkitekten en dag med alla sina ritningar och ställde sig
att räkna och räkna, och kring honom stod alla under­
huggarna, ingenjörer och verkmästare och fan och hans
mormor. De var där allihop ...
– Nog minns jag Norra station, sade Glad och för­
sökte ta ordet själv.
– Du minns det, höjde Moderat rösten. Men minns du
vad jag gjorde också, när jag såg att dom inte fick någon
klarhet i alla sina ritningar? Jag gick fram till arkitekten,
som hade alla millionerna att bygga för, och sa bara:
”Strö sand över plan. Rita opp med en käpp sen, var ni
ska ha det ena och det andra. Men som det nu ser ut, så
går det åt helvete, för inget stämmer på dom ritningar vi
stenhuggare har fått.” Det sa jag ... Strö sand över plan!
Rita opp med en käpp ... Bygg sen! Det sa jag åt arki­
tekten.
Alla brast i skratt.
– Strö sand över plan! Rita opp alltihop med en
pinne. Bygg!
– Nog minns jag det, sade Glad, fast han troligen inte
mindes. Det var en sån där verkmästare med – en sån

där halvbas och pepparingenjör ... En gång sa jag väl
honom sanningen ...
Stämningen ökade nu oavbrutet. Moderat började dra
allehanda historier om sig själv, om arbetsplatserna. Vilka
karlar de varit! Vilken kännedom om staden och om
byggena och om strukturen i husen! Vilken kunskap om
stadens arkitektur inifrån! Det lät nästan som om det varit
Glad och han som byggt hela Stockholm från början till
slut, och en god del hade de gjort, onekligen.
– Röd sandsten, sade Glad ibland.
– Minns du Sydsvenskan, banken?
– Rutten sten, sade Glad och var genast färdig.
Här var Moderat som hemma nu. Här var hans fält.
Hela dagar och nätter kunde han sitta och tala om Stock­
holm på det sättet. Få kände staden som han – någon
skulle akta sig för att säga, att inte Moderat kände sin
stad! Det kunde gå illa för den som glunkade något
sådant ... Ingenting mer tycktes finnas kvar, som skvall­
rade om att han en gång fötts vid ett berg, där bönder
vegeterade i sin dvala.
Han vände sig till Adrian, som suttit och lyssnat hela
tiden, fast han då och då försökt underhålla sig med ung­
mön, men inte hittat väg.
– Det här känner väl inte vår hyresgäst mycket till ...
Hur lyckas det egentligen för honom härinne ... Får han
fatt i något?
– Jag får väl vad det lider, sade Adrian, glad över
att inte ha omnämnt expressen, där hans anställning efter
dagen med mattorna tagit ett brått slut.
– Får han inget, så vet han var han har mig. Då

skaffar jag in honom på bygget, sade Moderat generöst,
som om han utan svårighet tog in folk i sin tjänst.
– Tack, men ... stammade Adrian, pinsamt berörd av
att ha blivit inblandad.
– Lita på mig. Jag har skaffat in bondpojkar på
byggen tidigare!
– Det är väl inte så säkert att han har lust med sånt,
sade hustrun.
– Jag har sökt in vid posten också, sade Adrian med
ett behov att skryta.
– Det är klart han vill ha finare arbete, sade nu
hustrun, under det hon såg en smula förebrående på sin
man.
– Finare? Alldeles som om inte det skulle duga! Eller
hur, Glad?
– Det vore hyggligt, ifall jag nu inte får tag i något,
sade Adrian tacksamt.
Sonen reste sig för att gå. Han hade suttit och hört på
detta tal om staden utan att förstå det riktigt. Eftersom han
var stadsbarn, utan relationer till landet, tyckte han att
hela samtalet om gator och hus och kvarter liksom hängde
i luften. Han förstod inte att man kunde egga upp sig till
sådan stolthet för att man kände till det. Det var sådant,
som han som stadsbarn helt enkelt inte kunnat undgå. Han
hade det alltsammans för nära inpå. Adrian kände sig
bättre till mods, när sonen gått.
Moderat började skämta med ungmön. Han trevade
henne på benen och lirkade sig till slut alldeles för långt.
Ungmön ristade på sig och försökte se förskräckt ut.
– Seså, låt bli det där!
– Varför inte nu, när du är så villig annars?

– Han pratar så mycket ... Hör, så han pratar tok ...
Den tokskallen!
– Vi skyndar på nu, innan någon kommer i vägen.
Moderat satt stor, god och full, och ungmön kände
honom. Han var som han brukade vara. Hon tyckte det
var roligt. Moderat hade varit sådan i alla år, och något
mer blev det inte. Hon kunde känna sig lugnad även av
hans galanta försök.
Surret var igång igen, då det ringde på dörren och
hustrun gick ut för att öppna. Inne vart ett kort uppehåll.
– Vem kommer så här dags? Man lyssnade utåt köket.
– Det är väl telegram igen, sade ungmön.
– Nu är dom på och rycker, sade Glad och stirrade
mot dörröppningen likt en yrväckt gårdvar.
Två arbetskamrater till Moderat släpptes in. De hette
Frans och Oskar. I famnen bar den förstnämnde något
flatt föremål, invirat i en tidning. De ställde ifrån sig
föremålet i köket, medan de tog av sig rockarna och
hälsade.
– Vi satt på ett kafé, när vi tänkte på att du hade din
högtidsdag i dag, sade Frans, den fyndigaste. Då talte jag
vid Oskar där. ”Om vi skulle gå opp och gratulera
Moderat med någe”, sa jag. ”Vad ska vi ta, Frans?”
frågte han. ”Nu när allt är stängt på stan till på köpet.”
Då kom vi på den här idén. Vi ska be att få överlämna
den här grunken, och nu hoppas vi du inte misstycker.
De stack ut i köket efter paketet och vecklade upp det.
Det kom fram en tavla i spännram. När Frans vände fram­
sidan åt de innevarande, reste sig alla så att de kunde
se. Till vänster på tavlan såg de skog. Framtill var det
en mark med rötter och mossa i, så naturligt återgivna,

att man tyckte rötterna nyss fläkts upp ur mossbottnen
och blivit liggande där. Mitt på tavlan stod det en tall,
och på en av undergrenarna, som såg ut som en naken
arm, satt med halsen i knut en spelande tjäder.
– Vi tänkte ge dig den här tavlan, sade Frans så att
det lät som ett tal.
– Ja, när Frans mente det, så ville jag det också, sade
Oskar glatt.
– Vi tar och går opp och ger Moderat en tavla, och
så beslöt vi det, sade Frans allt ledigare. Slit den med
hälsan nu!
Ungmön spetsade ansiktet, som om tjäderspelet redan
hörts, och den fulle Glad kvicknade till, så att han blev
stående som en skytt kisande in mellan tallens gråbruna
grenverk. Nu kom också hustrun för att se. Alla kring
bordet fäste sina blickar vid tavlan. Tavlan själv ställdes
upp på kakelugnen, på frisen, för att beskådas bättre.
Då var det som om det tänts en eld bland de för­
samlade. Det elektriska ljuset sken ner på tavlans färger.
Det liknade rena trolleriet. Man steg två steg fram och två
tillbaka, läste på signaturen, gick åt sidan, så att ytan
glänste, och steg så tillbaks igen. Man betraktade var rot
för sig, beundrade skyn bakom och tyckte till slut att allt­
sammans var underbart. Ungmön kunde inte bli riktigt
övertygad angående en viss rot. Hon måste fram och lägga
sin ungmöhand på duken och känna efter på själva färgen.
– Känn bara! Den är torr, för det tog vi reda på med
detsamma, sade de lyckliga givarna.
– Tänk, den är lika verklig som en riktig trädrot, sade
ungmön, övertygad och helt rörd. Och ändå är den bara
påmålad!

– Hur kan man få ihop det på det viset? frågade
Moderats hustru, även hon full av beundran.
– Det är inte vem som helst, som kan det, sade grann­
hustrun som en upplysning.
– Det behövs geni för sånt, sade ungmön genast och
tog med en gång till ett stort ord.
– Jag tyckte genast om den där tavlan, sade Frans,
lycklig över den succé tavlan gjorde.
– Det är styvt gjort, sade nu även Moderat bekräf­
tande. Som den egentlige mottagaren hade han tigit väl
länge. Frans och Oskar hade sett menande åt hans håll.
Så där kan man få se det på landet än i dag. Det var en
fin gåva, sade han och gav efter.
– Man får allt kunna något för att måla så.
– Man får gå i lära förstås, sade Oskar för att inte
alltid tiga.
– Det får jag säga var en present, sade Moderat plöts­
ligt helt uppsluppen, bekräftande att allt motstånd var
brutet, samtidigt antydande kurs.
Och nu började det. Det vart så brått med att beundra
och granska och lovprisa, att Frans och Oskar fick vänta
både länge och väl, innan de fick sig en sup. Alla pratade
i munnen på varandra. Ungmön började se sig omkring
efter ett ställe, där tavlan skulle hänga. Glad gick fram
vaggande och erbjöd sig att hålla upp tavlan i luften,
medan de andra såg ut en plats.
Tavlan hade gjort en obeskrivlig succé. Man var tack­
sam för att inte verkmästarn var kvar. Ingen av de när­
varande hade då kunnat yppa den glädje som tavlan med
de lantliga föremålen väckt hos dem. Och då dottern långt
efteråt frågade vad det var för slags fågel i trädet, om det

var en höna och om hon satt i en gran, så blev hon
omedelbart utskrattad, bara därför att hon hade majori­
teten mot sig.
– Inget är ändå som mossa att trampa på, sade ung­
mön och lade in all sin längtan i dessa ord.
– Den där backen liknar på pricken en bit av hagen
hemma, sade hustrun.
– Ja, gör den inte, så säg!
– Stugan hemma ligger ungefär så här, sade ungmön.
Om vi stode här, så ligger den åt det hållet. Just här!
– Sannerligen! Må han kunnat varit hemma och sett
efter det?
– Vi tog naturligtvis den bästa tavlan, sade Frans
självmedvetet, och Oskar höll med om hur noga de valt.
– Det förstår du väl att han inte målat den just hem­
ifrån. Det är ur fantasin.
– Det måste vara något till fantasi, det!
– Genialt, sade ungmön. Jag säger inte direkt, att det
är hemifrån, bara att det är, som det varit det.
– Hur olika det är i världen, och vad somliga får
begåvningen, medan andra får ingenting.
– Inte kunde jag göra det, sade Moderat. Och inte du
heller, Glad.
– Alla kan sitt förstås, men det här är något alldeles
extra, sade ungmön jämkande, varnad av att tidigare ha
gjort en tabbe.
– Skål och tack! sade Modén och vände sig till de
senast ankomna. Spetsglasen flög i luften. En del följde
med på ny omgång, men ungmön tackade nej, och för
Glad smusslade man undan resten. Han tålde inte att
dricka mer.

När det började bli sent, stängdes inre rummet av, för
att Adrian skulle få vara ifred, ifall han ville. Det var ju
dock han som hyrde det. Han satt kvar ännu en stund.
Sedan gick han in till sig.
Genom väggen hörde han, ända till dess han somnade,
hur man fyllnade till därute, vart sentimentala, utbredde
sig över landet, och hur ungmön slutligen brast i gråt.
Moderat var alltjämt i tagen och berättade. Det var friar­
vägar i björkbackar i unga dar, det var sommarnätter, då
luften var len som mjölk, och det var ”Träbytta krog”,
som flera av de närvarande kände. Den gamle stockholms­
arbetaren skildrade till slut hela sin ungdom, som om han
aldrig någonsin känt lukten av en stad.
All skamkänslan var borta nu. Moderat sade:
– Jag far hem till sommarn. Vem följer med?
Ungmön brast i ny gråt. Hon stammade av rörelse. Hon
sprang fram och tog Moderat i handen.
– Tänk, den som kunde det, sade hon och grät stritt.
– Vi far allihop. Vi bestämmer det! I juli månad
i sommar ...
– Den här tavlan liksom förvandlade allt för mig, så
att jag fick en påminnelse om var jag var kommen ifrån,
sade den suckande ungmön. Hon talade till Oskar och
Frans som om även de varit barnsdomsvänner till henne,
och hon var inte längre ett dugg rädd för dem, fastän
Frans vid ett par tillfällen följt värdens exempel och för­
sökt vara djärv.
Adrian låg en stund och lyssnade genom den stängda
dörren till talets många slingringar. Därinne föreföll den
väldige Moderat att bli vekare och vekare, tills han vart
så liten som ett barn och grät även han. Staden var helt

borta nu. Han satt och fyllde femtio år, glömde bort att
burra upp sig, glömde bort att han var äldsta medlemmen
i fackföreningen, mindes bara att han en gång lekt vid
ett berg ... Och han satt och mjäknade till ytterligare, så
att Glad till slut blev rasande på honom. Glad började
tala om nya byggen, om nya arbeten igen, och han var
just inne på problemet verkmästarn, då Adrian sakta
somnade bort från alltsammans.








VI.

Adrian gick omkring självupptagen i staden vid denna
tid. Han var en Narkissos, speglande sig i staden. Han
såg hela tiden sin egen bild i den. Dag efter dag i den
disiga november, då snögloppet lade sig över gatorna, då
staden bemötte honom med hån, gick han blott i sina egna
tankar. Han var en bondenarkissos, hans strid var en
narkissosstrid. I staden såg han alltjämt med bondens
ögon en källa och en lund.
Stundom hängav han sig åt betraktelser. Hela tiden såg
han staden med landets ögon. Alla hans iakttagelser var
grundade på jämförelser. Hans sinne för människor och
ting var präglat av landets uppfostran och landets syn.
Regnet sögs icke upp av marken, och det behövdes icke.
Snön hann aldrig göra staden annorlunda. Staden hade
ständigt sin trafik monterad för sommaren. Staden upp­
hävde vintern. Ett snöfall kostade här hundratusen kronor.
Snön saltades eller kördes bort. Den hackades tum för
tum undan från trottoarerna för att gamla damer, som
betalade sin skatt, icke skulle behöva halka. För var kväll,
innan Adrian gick in i huset, tittade han ett slag uppåt
rymden för att se efter vad det skulle bli för väder till
natten. Han fick då ställa sig med ansiktet nästan rätt
uppåt för att kunna se mellan husväggarna. Det var ett

onödigt bekymmer. Han hade ingenting som han behövde
vakta för oväder. Han hade icke några källare som frös
sönder för honom, inga tak som kunde blåsa bort för
stormar, inga djur som behövde fara illa under natten.
Men det var bondens drag hos honom. Det var endast en
i hans natur betingad reflexrörelse, ett arv från genera­
tioner bönder före honom, och han gjorde allt detta nästan
utan att veta om det.
Nu upptäckte han stadens delar, en mängd av detaljer,
dess egendomligheter och särskilda tecken, som tidigare
för honom sammansmält till endast en stor och onyan­
serad, främmande värld. Hornsgatan, denna de stora
avståndens gata, upplystes ännu i novembers kvällar av
en sol, som fick dess väggar att brinna som av eld, där
gatan syntes sluta någonstans i evigheten. Gatorna fick
sin särskilda smak, lukt, sitt särskilda värde för honom.
Västerlånggatan med dess kappaffärer, där man vandrade
som genom en garderob och kände doften av tyg tränga
fram ur dörrar och springor, spridande klädvärmen även
åt den fattige nattvandraren, var stadens mildaste gata.
En kväll gick han avsiktslöst upp i ett av dess hus. Då
hörde han dess fotklapper under sig genom ett vinds­
fönster. Utan att se något av gatan stod han och lyssnade
till den som till sin egen puls. Skylten till en skoaffär,
som avspeglade sig i asfalten en regnnatt, så att han kunde
läsa texten även på gatan, kom honom att stanna. Han
såg att bilden var vacker. Ett fönster till en leksaksbutik,
därinnanför det låg båtar av trä, bilar av plåt, soldater
av tenn, upplyst av en liten röd lampa, gjorde honom
rörd nästan till tårar. Bussmotorernas värme kändes som
om han haft en varm människa nära intill sig, och han

önskade någon att älska och hålla av. Cyanvätet låg
gungande över staden i veckotal och bet sig fast i kvar­
teren. Det var kafferosteriernas exotiska doft, brygge­
riernas maltdofter, pissoarernas mandeldoft, elektricitets­
verkens översinnliga doftlöshet – söndagarnas doft, morg­
narnas doft, byggenas dofter ... Adrian var helt upptagen
av sig själv. Han såg allt i relation till sina egna stäm­
ningar och känslor.
En fredagskväll kom Modén hem och var berusad. Han
hade tagit ut överskottet på ett ackord. Efteråt hade han
blött ackordet på en av de små krogarna, där arbetarna
gick direkt in från arbetet i sina murbruksfläckiga kläder.
Adrian var tillfälligtvis inne i sitt rum.
Han fick idén att göra sig lustig över landspojken, som
inte hade hans erfarenhet.
– Har han inte fått tag i något än? frågade han genom
den endast till hälften stängda dörren.
– Nej ...
– Han skulle nog inte vänta sig så mycket av det där
vid posten ... Han skulle nog försöka få sig ett hederligt
arbete istället ... Eller hur?
Den store stenhuggaren kom och gläntade på dörren.
Ansiktet var uppsvällt. På hans händer hade murbruket
och cementen ätit upp köttet kring naglarna, vilka på ett
par fingrar var omvirade med isoleringsband.
– Han borde kanske inte vara så kräsen. Det växer
inte arbete på trän heller. En bondpojk bör inte vara så
kaxig, när han kommer till stan.
Hans lust att gräla blev allt tydligare. Hustrun såg sig
rådvill omkring. Moderat hade kommit ända in till Adrian
i rummet.

– Han skulle skaffa sig ett riktigt yrke, organisera sig
också ... Han skulle inte bli en sån där, som fikar efter
att få gå i krage och spela fin ... Det finns tillräckligt
med såna utan honom ...
Adrian hade brusat upp och velat svara. Men talet om
fackföreningen skrämde honom. Han var inte rädd för
Moderat som människa, som enskild person. Endast då
han började tala om sin organisation, då han blev repre­
sentant för ett kollektiv, skrämde han honom med hela det
mystiskas styrka.
– Jag tar vad jag får, sade Adrian avvisande.
– Han skulle inte se ner på oss arbetare. Han skulle
inte fika efter att bli nån sån där halvbas själv.
– Jag fikar inte efter att bli någon halvbas, sade
Adrian skarpare.
– På sätt och vis gör han nog det. Han skulle organi­
sera sig som en arbetare, försöka få ett bra yrke, bli en
riktig människa, envisades Moderat och stod kvar i dörren
och vaggade med kroppen.
Återigen var de där! Bondens fasa för allt som rörde
fackföreningen låg djupt rotad hos Adrian. Det var bland
det första han hört talas om: fackföreningarna, som mör­
dade bonden. Allt annat stod man ut med att höra talas
om i Humla, men om fackföreningarna ej. Landsortens
tidningar drev ett argsint krig mot dem. Man och man
emellan blev blotta talet om dem i den urkonservativa
socknen alltjämt till något fruktansvärt. Bonden, som var
frälse i tanken, skydde fackföreningen som proletärens
blodiga sten. När det talades om strejk, var det värre än
om det talats om krig, ty krig tillhörde traditionen, men
det gjorde fackföreningarnas strejker icke. Den som sade

ett ord till deras försvar, blev av bönderna misstänkt för
livet, och det hjälpte inte hur han sedan var. Adrian visste,
att den största sorg han skulle förorsaka sina föräldrar,
det var icke att bli utarmad i staden, utan det var att gå
in i en fackförening, och det brottet var oförsonligare än
att häda Gud. Inför Moderats prejningar med fackför­
eningsboken blev han försvarslös.
– Jag gör vad jag vill, sade Adrian hetsigt.
– Så ... Gör han det ... Hur var det han gjorde? Säj
om det igen!
– Jag tar ett arbete när det passar mig, sade Adrian
och flammade upp.
– Man betalar inte hyran med det ...
Adrian var inte säker på att han hört rätt. Han frå­
gade om.
– Han skulle inte vara så kaxig – man betalar inte
för sig med det, att man inget gör. Det är min erfarenhet,
och den är nu inte så liten ...
Adrian var ömtålig och retlig. Osäkerheten gjorde
honom plötsligt desperat.
– Då kommer jag igen, när jag kan betala ny hyra,
sade han vasst.
Han visste inte riktigt varför han sade det. Hans hyres­
värd hade inte avsett att kräva honom. Men misströstan
höll på att pressa honom nedåt. Han måste höja sig i akt­
ning inför sig själv.
– Jag är inte van att tigga någon om något, sade han
med bondsk sturskhet och svängde om på klacken.
Han gick in i sitt rum, men ögonblicket efter var han
ute igen. Moderat hade dragit sig utåt.

– Jag kan inte betala det nu, men ni ska få det! sade
han än en gång, just som hustrun kom springande efter
honom.
– Han behövde väl inte ta det på det viset ...
– Jag tar det som det är!
– Det var överilning alltihopa ...
– Det gör detsamma för min del. Jag kommer igen,
när jag kan betala ... Ni ska få det!
I bakgrunden såg han Moderat, som gått fram till
fönstret och stod och såg ut. Han var för stolt att ta till­
baka ...
– Vad har du ställt till? hörde han den jämrande
hustrun.
Moderat stod orörlig.
– Nu talar vi inte längre om det, sade Adrian och
svällde som en tupp.
Trugandet berörde honom gott. Han lät inte tala vid
sig mera.
– Det räcker för min del, sade han tämligen menings­
löst och vände sig därvid endast till hustrun. Det räcker ...
Tack så länge.
Någon sekund senare stod han på gatan, betraktande
staden. Han valde en stund bland gatorna, sedan gick han.
Han var husvill.
Under de nätter som Adrian gick husvill – de var
sammanlagt tre – vande han sig att uppge sig själv som
arbetslös expressarbetare ifall någon frågade. Det tröstade
något. Han var till och med stolt över det. Han var inte
endast för detta bondson längre ... Allting tycktes honom
nu lättare att bära, därför att han haft denna enda plats,

om också för en enda dag, och sedan mistat den. Hans
otur och hans misslyckande hängde ihop med staden själv.
Han kunde sysselsätta sig med det i tanken utan att behöva
syssla med Humla. Han ville inte ha in Humla i det sam­
manhanget. Nu kom han i beröring med en mängd andra
lösdrivare, tiggare och brandvakter. Det var endast en
flyktig beröring, ty han höll sig för sig själv. Han märkte
snart att de tiggare han råkade var ett slags specialister.
På landet hade tiggaren varit romantisk – hundlokan
slokade, kumminen sköt ut sina bitterbeska båtar, lands­
vägsdammet gungade bakom den bortvandrande tiggarens
steg. I staden hatade man de schaskiga tiggarna, men gav
alltjämt litet åt de någorlunda snyggt klädda. Staden
bestod av dörrar för dem, travar av dörrar, som ständigt
var stängda, där bakom ringledningarna surrade i tomma
eller i festligt upplysta eller i fattiga små rum, i vilka det
bodde arbetare, som var de frikostigaste givarna, därför
att fattiga alltid har det mjukaste hjärtat. Rödhyllta lands­
ortspigor öppnade ibland köksuppgångarnas dörrar till
en springa, luffarspringan, och ransonerade ut litet bröd
vid dem. Han lärde sig än en gång se staden från en ny
sida, och den var icke romantisk. Efter det första dygnet
slutade han upp med att se. Han gick endast stirrande
mot gatan, övande sig i ”plattgången”, brandvaktens van­
liga tidsfördriv, som är att försöka stiga på mitten av
plattorna på trottoaren för att ha någonting att sysselsätta
sig med. Till en början tar man varannan platta, men efter
en eller annan brandvaktsnatt, då benen börjar bli tunga
som bly, tar man varje. Till slut utgör varje platta ett allt­
för långt steg ... Vid femtiden, i gryningen, smög han sig
in på något litet kafé, just som det öppnades. Men han

undvek De hopplösas, därför att det låg för nära de
trakter, där han nyligen bott.
Andra natten, då han gick ute, hade han förirrat sig
långt utåt Kungsholmen. Han befann sig i ett bedrövligt
tillstånd. Utan att närmare känna terrängen hade han
närmat sig Polishuset. När han fick se ett öppet kafé,
slank han in i det.
Han uppfattade de runda järnborden med deras vit­
lackerade skivor, två väldiga golv, disken med dess upp­
travade porslin och kaffefläckiga koppar – då vände han
och smög sig ut igen. Han hade också uppfattat en polis
i uniform ... Adrian höll på att pressas ner av staden.
Han hade fått en släng av polisskräcken, de hemlösas
värsta fiende näst kölden.
Den följande natten strövade han kring på gatorna i det
inre av staden. Han tyckte det var varmare där. Han gick
Kungsgatan minst trettio gånger fram och tillbaka samma
natt. Det livade upp honom att se människor. Han tänkte
flera gånger på Marta och blev orolig för att hon skulle
få se honom i detta tillstånd. Vid middagstiden dagen
efter drog han sig uppåt Söder för att kittla sig själv
med tanken, att han helt frivilligt avstått sitt rum och
sin säng ...
På en av gatorna stötte han ihop med Modén, som firat
på måndagen, därför att han nu var fyllda femtio år och
därför tyckte att han kunde ta sig en dag emellanåt. Han
hade brukat göra det också förut. Moderat kom gående
med några nyvässta stickjärn i handen.
Han försökte smita undan för honom, men det var för
sent. Hans förra hyresvärd fick fatt i honom just som
han skulle slinka in i en port och gömma sig.

– Jag anade det. Det går åt helvete med honom.
– Det går det inte alls, sade Adrian och försökte ge
sig av än en gång. Moderat höll fast honom.
– Han går ute om nätterna ... Jag menade ingenting
med det där, fast han var stursk och flyttade.
– Jag går och söker arbete ... Invändningen mot
”sturskheten” smickrade Adrian, som alltid känt sig sårad
av att kallas ”snäll” och därför överdrev sin stolthet.
– Han går och far illa, det ser jag nog.
– Jag håller på och får jobb, ljög han. Jag far inte
alls illa ...
– Han håller inte alls på och får något, sade Modén
bestämt. Han går brandvakt om nätterna.
– Det gör jag också ... Tonen mjuknade.
– Mor och jag har talat om det. Nu flyttar han in
i rummet, och det genast. Det blir jag man för.
Den store stenhuggaren var envis. Han tog sig an
honom, som om han varit hans eget barn. Adrian försökte
komma undan på flera vägar på en gång. Men det var
omöjligt.
– Han får bo gratis så länge han vill, sade Moderat
upprymt. Jag står inte till svars med det här. Kom hem
så fort det hinns ... Förresten ligger det brev väntande
hemma.
Det klack till i Adrian. Han undrade om brevet var
från posten och om det rörde platsen, men han ville inte
fråga.
– Jag är bara så schaskig nu, sade han och gav efter
ännu mer.
Han fick först pengar att gå till badet på Söder. Han
hade aldrig förr varit inne i ett badhus. Stammande på

målet begärde han biljett till bastun. Det var böndernas
gamla bastu i princip, men bönderna själva hade för
länge sen vant sig av med basturna. I hemsocknen hade
man vant sig av med dem sen tvåhundra år. Han kom på
nytt ihåg en mängd ting hemifrån. Då han varit en stund
i bastun, tyckte han att han blev som en ny människa.
Med värmen, som trängde in i hans kropp, och med
svetten, som trängde ut ur den, kände han sig befriad och
glad. Hungern följde med ohygglig styrka, och när han
kom ut, började tarmarna svida, som om han haft hackat
enris i dem.
Då han gått ett stycke samt ätit för den sista kronan
Modén gett honom, kände han att han började skaka. Han
hade fått frossa och förmådde knappt gå.
Adrian stapplade sig hem till sitt värdfolk. Där bäd­
dades han genast i säng under bonaden med fågeln och
fästet. Han fick kokande mjölk med brännvin i, och han
fick en varm tröja, som tillhörde mannen och var fem
gånger för vid åt honom. Till slut föll han i en behaglig
dvala, oroad endast av trottoarplattor, poliser och den
gula dimman, som han tyckte han flydde för genom en
trång gränd.
Hans starka kropp segrade hastigt. Värdinnan slösade
på honom en lantlig kvinnas intensiva moderlighet. Hon
lagade, under det han låg, hans kläder, tvättade hans
skjortor, stoppade hans strumpor, delade all sin omtanke
mellan honom och sitt barnbarn. Hon föreföll utomordent­
ligt lycklig. Då han efter tre dagar steg upp igen, tycktes
hon sakna den tid som gått, då hon varit säker om att ha
honom bunden vid hemmet.

Rumsvärmen hade trängt igenom honom. Brandvakts­
nätterna var långt avlägsna, de disiga gatorna försvunna.
Kvar fanns den vänliga värmen i ett hem, där man i hem­
lighet alltjämt använde sig av huskurer. Luften doftade
av liniment. Han tyckte att cigarretterna åter smakade som
när han först började lära sig röka. Han var helt förändrad.
Han började drömma om en framtid, som liknade värd­
folkets. Han tyckte han ville gifta sig med en flicka från
landet, skaffa sig ett hem. Sjukdomen hade kommit och
reducerat alla hans storhetsdrömmar. Omvårdnaden under
den tid han legat hade lärt honom sätta värde på en enkel
mänsklighet som mor Moderats.
Nu hände det mycket på få dagar. Brevet, som legat
och väntat på honom, hade varit hemifrån. Det var ett
brev modern skrivit om snön, om den väldiga snön i
Humla by. Än hade den bara börjat ... Snart skulle
snön lägga sig i bygatorna, pina sig in genom ladornas
springor, bädda sig ända upp till fönsterrutornas genom­
skinliga vägg. Modern skrev med stora, darrande, före­
brående bokstäver. Brevet handlade om människorna hem­
omkring, om de döda, om djuren ... Men mitt uppe i allt­
sammans var det bekymren för sonen, den ende sonen på
jorden för henne. ”Hur er det me dig, svelter och hungrar
du mycke, vi har hört dom fott så svårt i stan sista tiden,
vi leser genom tidningen ... Vi mår inte så vidare –
kommer du snart hem.” Bakom orden låg hela tiden
hoppet, att han snart skulle vända tillbaka. Hon envisades
alltjämt att betrakta resan som tillfällig, som en nyck.
Det var ett brev fullt av tyst, lantlig klagan. Han läste
det, gripen av förebråelser, och han vart rådvill.

Men dagen därpå, just som han var färdig att gå ut
för första gången på en veckas tid, kom det ett brev med
expressbud. Han slet upp det i farstun. Det var från
posten. Han hade att inställa sig personligen hos någon
chef. Ingenting var avgjort än. Han gick direkt dit.
Ett sentimentalt drag flög över tjänstemannaansiktet,
då landspojken i korthet berättade. Han sade som det var.
Han sade att han gått ute, därför att han var arbetslös,
och till slut blivit omhändertagen. Han ämnade inte ge sig.
– Jag känner igen det där. Jag är själv bondbarn.
– Jag vill slå mig fram här i Stockholm, sade Adrian
djärvt.
– Jag känner igen det där också ...
Tjänstemannen framför honom blev plötsligt en smula
svärmisk. Han hade suttit på sin chefsstol så länge,
utsvulten på romantik, att han blev rörd av att få tala vid
någon, som svultit riktigt och farit illa.
– Jag har ringt upp hit till skolan, sade han och
visade på intyget, som låg bland många andra papper
framför honom på ett bord.
– Jag behövde inte ha det så här, om jag inte ville,
sade Adrian och blev allt ledigare. Han undrade vad före­
ståndaren på skolan sagt, men förstod att det var beröm.
– Jag förstår också det ... Han tycktes vara beredd
att förstå allt, och Adrian blev än en gång underkunnig
om människornas vilja att hjälpa, så snart de trodde sig
ha någon glädje av det. Men den svåra nöden skydde de
alla. För den svåraste nöden fanns det inte någon sådan
garanti ...
Han satt kvar än en stund. Tjänstemannen framför
honom talade om landet. Han blev sittande att romanti­

sera minnen från barndomen. Han hade tydligen den skar­
paste psykologiska blicken i verket och hade därför blivit
uttagen till personalchef.
– Då kommer det svar på posten, sade han till slut.
– Är det inte klart än?
En mörkare skugga flög över formalistansiktet.
– Inte uttagningarna till aspiranter. Och det är där
jag ska lägga in mitt ord för er, sade han som han blivit
förödmjukad. Adrians papper låg alltjämt kvar och talade
som en försynt påminnelse i det stora verket. Själv gick
han hem. Han nämnde ingenting om var han varit.
Nu tycktes allting hopa sig samtidigt. På kvällen kom
Moderat hem, trött och svettig efter en god arbetsdag med
ett par snapsar ovanpå, eftersom det åter var måndag, och
såg hemlighetsfullt inåt rummet till. Han tvättade sig
i köket. Först då han virat handduken om huvudet, så att
endast den håriga bringan återstod, sade han:
– Hur är det med hyresgästen våran? Är han kry?
– Tackar som frågar. Nu är det bra igen.
– Det var en sak jag skulle säga ... Nu har jag skaffat
honom göra ett par dar på bygget ... Vad säger han om
det?
Adrian visste inte vad han skulle säga. Han funderade
ett slag om han skulle nämna, att han fått svar på sin
ansökan. Så mindes han hånet en gång förut, och han slog
det ur hågen. Han sade istället:
– Det är klart jag tar det.
– Min hantlangare har gått och sjuknat. Jag har talat
med verkarn om det. Det är inget hinder för den sakens
skull.

Han tycktes besviken på den bristande entusiasmen för
sitt anbud, varför Adrian tillade:
– Var det möjligt att ordna det ändå ... Det var
värst?
Då började Moderat att berätta hur han sagt, hur han
burit sig åt, och visade vilken dundrande karl han varit.
Han var nästan lika djärv som den gången, då han gått
fram till en viss ingenjör och sagt åt honom att strö sand
över plan, när ingenjörn inte begripit sig på ritningarna
så fort som han önskat ...
Men Adrian mindes vad han hört om fackföreningen
och blev plötsligt villrådig.
– Men jag är ju inte med i någon förening, sade han
tveksamt och tänkte samtidigt på, hur han skulle tagit det
om han inte haft det med posten i bakfickan.
– Du får gå in sen, men du kan börja först, så får vi
se hur det ordnar opp sig. Det är inte första gången jag
har skaffat in bondpojkar på bygget ... Lita på mig bara!
sade Moderat stolt. Han hade kallat Adrian för du för
första gången, och Adrian förstod att det betydde något.
Kvällen i övrigt blev präglad av överenskommelsen.
Moderat sade till hustrun att ta fram en flaska, i vilken
det fanns några supar kvar. Han räckte plötsligt fram
handen och sade:
– Det första är väl att vi kallar varann för du, nu när
vi blir kamrater.
Adrian sträckte fram handen. Ordet ”kamrater” fick en
klassbetonad klang, som ännu inte bottnade i någon
känsla hos honom. Han var flera gånger nära att tala om,
att han fått ett halvt löfte att börja med ett arbete, där han
enligt sin värd skulle få gå ”fin”, men han avstod från

det. Han ville inte göra det, förrän allt var klart och han
hade fått börja.
– Är det något du inte kan, så är det ju bara att du
frågar mig om det, sade Moderat och var du och buss
hela tiden.
– Javisst.
– Det blir ju ovant, men man ska nån gång börja,
sade Moderat och höjde glaset.
Adrian satt och var endast till hälften med. De skålade
och drack ur.
– Jag ville inte du skulle bli nån sån där halvbas.
Adrian kände sig åter som en skurk, som hemlighöll
en flyktväg.
Hela kvällen gick Moderat omkring, stolt som en tupp,
oupphörligt återkommande till episoden med verkmästarn.
Han var stolt över att han trots all organisation och all
stränghet, som följde med, ändå kunde bestämma så
mycket på bygget ...
– Jag bara nämnde det åt verkarn, upprepade han
gång efter annan. Hade det varit en annan, som gjort det,
då skulle ni ha fått hört på ... Men jag bara tog honom
i armen ... Så här.
– Det var förfärligt hyggligt av dig, sade Adrian och
försökte visa sig stadigt mer överraskad.
– Förfärligt ... Nåja, det blir ju bara ett par dar till
att börja med, men det är – vad är det dom säger –
en ambitionssak ... Har man väl en gång börjat, så går
det andra som en dans ...
Och efter en stund sade han:
– Det är så vi arbetare måst ordna det med våra fack­
föreningar. De är alldeles som en sån där fiskmjärde. Det

är en smal öppning att komma in igenom, men är man
väl en gång inne, så är man där ... Då hör det fan till
att komma ut igen!
– Jag känner ju ingenting till om sådant, sade Adrian
och erfor åter organisationens mystiska makt.
– Lita på mig bara! Nu tog jag honom bara i
armen ... Där ser du vad man kan, om de bara inte törs
mucka ...
Och den väldiga Moderat, äldsta medlemmen i fackför­
eningen, född vid ett berg, där man blir individualistisk
och irrationell och aldrig riktigt kollektivistisk, fastän änd­
rade förhållanden fordrar det, tog åter fram fackförenings­
boken, visade nykomlingen på alla stämplarna och började
än en gång berätta om allt det i världen han varit med
om. Han företog en nytaxering av alla byggen. Han
beskrev på nytt alla hus han kände inifrån, från stenen
i trappuppgångarna till fyllningen i trossbottnarna. Än
en gång var det han, som byggt en god del av det stora,
stolta Stockholm!








VII.

Länge sved det som inträffade den följande dagen likt
en frätande syra i Adrians blod. Han sov dåligt på natten.
Han sprang upp ur sängen, stirrade på bonaden på
väggen, trevade sig fram till fönstret och stod där en
stund och såg ner på den cementerade gården. Men när
han hörde värdfolkets lugna andetag från rummet invid,
somnade han en stund på nytt.
Tidigt om morgonen följde han full av ovisshet Moderat
till bygget. Hans nyvunna, proletära chef satt självsäker
och likgiltig framför honom i den glåmiga, blå spår­
vagnen, i vilken han upptog en hel bänk. I vagnen, bred­
vid dem, satt andra arbetare. De flesta läste borgerliga tid­
ningar, och vid vagnens uppehåll vilade alla med tid­
ningarna, så att det blev alldeles tyst. Morgonen var
duven. Gamla stans och Kungsholmens kvarter och små­
gator sköts sakta förbi i mörka, frysande kolonner.
Vid Sankt Eriksgatan steg de av och gick ett stycke.
Klockan fattades ännu en kvart i sju, när de kom fram.
Kring bygget syntes ännu högst få människor. Adrian
ställde sig bland brukslavar och uppochnedvända vatten­
ämbar att betrakta platsen.
Strax intill reste sig en brandgavel, och därpå tog
landet vid. Det var Yttersta gaveln. Så länge staden

funnits, hade också denna yttersta gavel funnits. Blind
och ofullbordad hade den stått vid stadens gräns. Någon
gång i tiden hade den yttersta gaveln legat i den nu­
varande stadens inre, men oavbrutet hade den skjutits
längre och längre ut i omgivningarna, tills den hunnit
ända hit ut. Den var samtidigt stadens gavel, och den
yttersta gaveln befann sig på ständig marsch i takt med
staden själv. Moderat hade i tjugu år följt Yttersta gavelns
vandring. Första tiden han kommit till Stockholm hade
den legat långt inne i dagens stad. Där dess tegelstensröda
vägg utan fönster nu reste sig över kåltäppor och kasserad
bråte, som alltid hopades i stadens ytterkant, gick Moderat
alltjämt omkring och befann sig liksom i pakt med utveck­
lingen och tiden.
Moderat kom tillbaka ut och ställde sig att prata civilt
ett slag innan arbetet skulle börja.
– Jag menar att nu – nu får du inte visa dig ovan,
för att här är allihop lite kinkiga, när de ser en ny ...
– Var lugn, sade Adrian med en säkerhet han inte
hade. Jag kan arbeta ...
– Ifall de får korn på att du är landspojke, så gör
de snart något fuffens för dig.
– Jag förstår ...
– Nuförtiden är det inte så farligt, det var värre förr.
Men håll ifrån dig åtminstone första dagen! Sen blir
allihop vana vid varandra. Moderat gav honom ännu en
liten lektion i kamratpsykologin, som Adrian hade att ta
ställning till på bygget.
Klockan slog sju. Bygget, som sovit under natten, vak­
nade med en skräll, då de provisoriska portarna bröts
ifrån. En talja skrek som en nödställd, då någon halade

i repet. Ett moln av cementdamm kom farande upp­
ifrån ställningen. Hantlangarna skramlade med hinkar,
i vars kanter skyfflarna gjort bucklor. Från brukslavarna
drogs presenningarna av. Tyngda av ok som oxar för lass
vandrade redan de första uppåt ställningarna, där murarna
dragit på sig sina överdragskläder, sysselsatta med reve­
teringen. Vid foten av bygget stod en tegelhaj, färdig att
axla sin börda. Han var röd av tegel från filthatt till sula,
liknade en munk i någon röd orden, eller en bödel,
besprutad med blod.
Under det att Adrian följde Moderat upp i trappan, där
man skulle arbeta, kom undan för undan de andra arbe­
tarna. Det var lätt att urskilja yrkesmännen. I ett par av
loppen beredde sig stenhuggarna att lägga de sista trapp­
stegen. Man kunde känna igen stenhuggarna på deras
svalbon på knäna, som kom sig av att de oftast arbetade
på knä i överdragskläderna bland murbruk och gips.
Deras fingertoppar var sönderfrätta, som om de handskats
med syror, och några hade lindat trasor eller isolerings­
band omkring. Snickarna passade fönster. Rörmokarna
kröp svettiga ut och in i de trånga prången, som skulle
bli badrum, eller de satt på huk under köksbänkarna,
sysslande med att förena byggets organism med stadens,
med det stora rörsystemet. Efter en stund kom också
Frans och Oskar, som Adrian kände igen från förut.
Frans och Oskar var bara hantlangare. Och allra sist,
sedan alla de andra redan mjukat upp lederna i en halv­
timmes tid, kom målarna. De hade hattarna på trekvart
och cigarrer i mungipan, fast det var på morgonen. De var
byggets bohemer ... Adrian märkte snart, att målarna
betraktade sig som konstnärer allesammans, att de rörde

sig på ett annat sätt än de övriga arbetarna – att de
betedde sig som byggets sorglösa överklass.
– Gomorron, gentlemän!
– Gomorron, Fagerlind! Du är visst lite sent ute ...
Vad röker du i dag?
Den de andra kallat för Fagerlind var en helt liten karl.
Han såg mycket originell ut. Han bar en bredskyggig
svart slokhatt, som han bucklat till efter eget mönster, så
att kullen blivit rund, och inte alldeles rund ändå, men
på det sättet, att den bara kunnat vara Fagerlinds hatt.
En liten tofs av gulvitt skägg, vilket ingen sax på länge
tycktes ha fått röra vid, vippade på hakan, när han talade.
– Jag röker vad jag vill ... Gomorron, trälar!
Fagerlind gick in och ställde sig att vissla framför en
pyts med grågrönt vatten, där han hade penslarna stående
i blöt från föregående dag. Han tog en spackel, lade en
boll kitt på den, kastade bollen upp i luften och fångade
den åter på spackeln.
– Man skulle inte arbeta, man skulle leva farligt, sade
han drömmande för sig själv, följande bollen med ögonen,
innan han äntligen gick in till sitt.
Adrian märkte snart att Moderat på arbetsplatsen var
en helt annan än då man befann sig ensam med honom
mellan skål och vägg. Här var han diktatorn, som ford­
rade blind lydnad. Här var allt hans överseende som bort­
blåst. På bygget var han den överlägsne, och han blev
otålig så fort någon frågade honom om den minsta sak.
Han skickade Adrian i en mängd uppdrag, vilka alla
fordrade att denne redan skulle ha varit inne i byggets
många vinklar och vrår och känt arbetets mysterier. Då

han misslyckades, gjorde galet, blev för länge borta, eller
måste fråga till sist, blev Moderat misslynt.
– Det var för att slippa gå själv, sade han och började
gräla. Adrian erfor obehag, då han märkte att man lyss­
nade till dem. Moderat grälade än värre.
– Då hade jag själv gått fortare, sade han och tog i
av alla krafter.
Han var en fenomenal yrkesman. Han kände stenens
alla hemligheter, kunde med ett slag av ett järn eller en
hammare lyssna sig till dess hållbarhet, upptäckte stick
och skavanker utan att behöva söka, och högg djärvt
och utan att misslyckas i den sköraste eller mest svår­
huggna sten. Han begärde noggrann uppassning, ungefär
som en framstående kirurg vid sina operationer, men när
han hade vad han behövde, kunde han uträtta tre vanliga
yrkesmäns arbete på en dag.
Fram på förmiddagen kom det folk gående i de halv­
färdiga trapporna för att se på lägenheter i det försenade
bygget. Det kom en fin fru i päls och ledde en tax i band.
Arbetarna betraktade henne nerifrån trappan, där benen
syntes i underperspektiv, och kommenterade:
– Rart lamm ...
– Nu blir taxen smetig om tassarna också.
– Hon får vaska av kräket, innan hon tar det i knät
igen.
– I knät, det trodde du ... Det där är något för dig ...
Den där skulle man ha i sängen ...
– En natt med henne där och sen dö ...
– Och det trodde du! Då måste du allt vara något
finare!

– Det är nog annat det hänger på ... Det hänger på
pengarna!
Någon sade:
– Om jag inte haft drypan så nyligen, så skulle jag
minsann ha försökt i alla fall ...
De andra skrattade. Men den förnäma damen tog sin
hund på armen och bar den med förskrämd min förbi de
skämtande männen. Hon förde en doft av parfym med
sig in bland lukten av murbruk och tegel, en fläkt av oro
och åtrå in bland slammer av skyfflar och skrik av taljor
och atmosfären av svettigt proletariat.
Mitt i all trafiken i trappan arbetade Moderat som om
han varit ensam på bygget. Han lät sig inte störas av folk
som trampade på hans trappsteg, fast de ännu låg löst
gungande på cementpallarna. Trettio års vana hade gett
honom en suverän oberördhet. Han behärskade sig även
när det gällde obetänksamma trapptrafikanter.
Arbetet gick nu någorlunda hela förmiddagen, och
Adrian började finna sig. Han försökte anlägga jargongen.
Under dinglande bruksrullar gick han ut och in i bygget,
han som de andra hantlangarna, vilka han från början
kallade för du.
På middagsrasten satt hantlangarna vid ett bord, medan
de riktiga yrkesmännen satt i grupper vid ett annat bord
ett stycke därifrån. Där satt Moderat. Adrian förstod att
det inte här var passande, att han gick och satte sig vid
samma bord som sin mästare. Det var en rest av skrå­
tiden, som skilde på mästare och gesäll ... Det var en
del av arbetarnas konventionalism, som han snart fann
härskade även på bygget.

Frans, som alltid talade mycket, satt vid samma bord
som han. Frans hade kommit i diskussion med en kamrat
om de mänskliga rättigheterna.
– Om jag möter byggarn eller ingenjörn, så går jag
naturligtvis åt vänster, som det är sed, sade han och för­
sökte bevisa med exempel, där vanliga påståenden inte
sträckte till. Men antag att han går åt höger då! Vi stöter
naturligtvis ihop ... Vems fel är det? Jo, det finns bara
en, som kan ha fel av oss två, och det är jag ... Det blir
mitt fel också det, att jag inte väjde för honom! Du kan
ge dig fan på att det blir! Det lönar sig inte att komma
med några invändningar, och kommer jag med några
invändningar, så kan byggarn eller ingenjörn avskeda
mig, men jag kan inte avskeda honom ... Jag kan aldrig
avskeda skinnjöken. Jag vill ha mitt arbete kvar, och där­
för förlorar jag också rätten ... Där har du friheten du
talar om, och det är det som är rättigheterna, som är lika
för alla ...
Man bröt upp och gav sig iväg, men diskussionen fort­
satte än en stund.
– Vi ska inte tro dom om något. Det enda vi kan göra
är att hålla ihop!
– Det är min mening också ...
– Det enda som imponerar på dom är pengar. Då
följer våra mänskliga rättigheter med, annars finns dom
inte till ... Men dom är rädda, när vi är många, när vi
håller ihop ... Det är nästan detsamma som pengar, för
dom nämligen ...
Pratet överröstades snart av slammer från bygget.
Adrian bar bruk, vatten och sten upp i den halvfärdiga
trappan, där stenflisorna flög omkring som gråa fåglar.

Kalkstenen hade en slät, matt yta, i dess djup kunde han
upptäcka sällsamma avlagringar från urtida sjöbottnar.
I ett av stegen hittade han en jättelik ortoceratit, som levt
i en sjö för någon million år sedan. Moderat satte järnet
till stenen och högg av ortoceratiten, endast tänkande på
att hinna så mycket som möjligt, innan det blev kväll.
Också eftermiddagen tycktes gå bra. Båda arbetade de
tysta.
Plötsligt tycktes djävulen flyga i Moderats ögon.
– Kan du röra till gips?
– Det är väl ingen konst ...
– Ta och gör till den i den här laven.
Adrian bar upp en halv säck gips, som han fick ut av
verkmästarn, och hällde den i den anvisade laven. Han
bar upp vatten och ställde det bredvid. Han trodde han
visste på ett ungefär, hur gipsen verkade, och han hade
för länge sen vant sig av med att fråga.
– Vänta lite ... Ha den färdig tills jag kommer till­
baka, men akta så att den inte brinner ihop. Om tio
minuter ungefär ... Så får du ta kafferast efteråt.
Adrian väntade en stund, glad att få utföra ett uppdrag
ensam utan att ha kontrollen hängande över sig. Därpå
började han helt försiktigt skvimpa vatten på gipsen. Ett
par murare, som gick förbi på väg till sin kafferast,
betraktade honom, men fortsatte utför trappan.
När några minuter gått, hällde han i ännu mer vatten.
Den mjöliga gipsen drack törstigt upp vattnet. Han insåg
att det behövdes mer vatten och hällde dit ännu litet till.
Plötsligt blev han ivrig att han inte skulle hinna få
gipsen färdig i tid. Han stjälpte i hela vattenämbaret och
började röra omkring med en spak i laven.

Gipsen brann förvånande häftigt. Han försökte röra
hastigare, men den smidiga, vita massan spjärnade redan
emot. Den stadgade sig för var sekund som gick och blev
allt segare. Till slut klibbade den. De tio minuterna hade
säkert gått, och han såg sig om nedåt trappan. Någon
Moderat syntes inte till, men ett par andra hade stannat
i trappan ovanför och betraktade honom. Han kände sig
besvärad.
Det började snart nog bli svårt att föra spaken fram och
tillbaka i gipsen. Gipsen hade blivit seg som en deg. Den
började bli gråare. En av murarna, som gick förbi,
frågade:
– Hur går det?
Adrian ansträngde sig tyst över laven med gipsen.
– Skynda dig rör, så det inte brinner ihop för dig!
– Det är ingen fara för den saken ...
Muraren ställde sig bland de andra och började nyfiket
se på, hur gipsen brann.
Efter ännu någon minut var gipsen halvstel. Han för­
mådde inte längre föra verktyget fram och tillbaka genom
innehållet i laven. Allt fler kom gående i trappan. De
flesta stannade. Det verkade som om det varit en överens­
kommelse mellan dem.
– Vad ska det där bli?
– Det syns väl ... Gips ... sade Adrian osäkert.
– Du får skynda dig röra, så den inte brinner ihop
för dig.
– Det sköter jag själv, sade han och bände till, så
att spaken gick tvärt av. Han fortsatte att röra med det
avbrutna stycket.

Ingen sade något mer på en stund. Men också de
nykomna stannade i trappan.
Men hur han rörde, så stelnade gipsen ... Den började
spricka i kanterna. Den fick sprickor, som liknade
sprickorna i den soltorkade leran invid dikesrenarna om
sommaren. Han hällde på ett halvt ämbar vatten till, men
ingenting hjälpte. Plötsligt satt spaken fast.
Han såg utför trappan. Trappuppgången uppåt och
nedåt var full av folk, som kastade glåpord och skrattade.
– Var är den där ifrån? Han tycks inte vara något
vidare hemma i det här jobbet.
– Han är nog hemifrån ...
– Jag undrar vad han tänker göra med gipsen?
– Han tänker visst mala den i kvarn efteråt ...
– Det verkar så. Han ska nog ... Orden hördes inte,
men tycktes betyda något, som gjorde att de övriga
började skratta allt högljuddare.
Svetten bröt fram på Adrians rygg.
Och en annan sade på tydligt landsmål:
– Den där har lämnat grepen för tidigt, tycks det. Har
ni hört efter om han är med i föreningen då?
Det svartnade för Adrians ögon. Han kände sig kring­
ränd av fiender, som ville överfalla honom, och han hade
ingenstans att fly för dem. Gipsen var förvandlad till sten.
Rådlös ställde han sig att betrakta dess förstenade massa.
Just då kom Moderat tillsammans med ett par av de
andra stenhuggarna uppför trappan. Han stannade fram­
för den förstenade gipsen, tycktes inte tro vad han såg,
böjde sig äntligen ner och grep efter den avbrutna spaken.
Spaken satt som fastgjuten.
– Vad är det här?

Hans ögon tycktes tränga ut ur sina hålor, när han
högg fatt i spaken med bägge händerna, och som om han
genomfarits av en ond dröm, lyfte han hela den väldiga
gipsklubban och slängde den i väggen med en skräll.
– Var det inte det jag trodde, stönade han först, lik­
som jämrande. Därpå började han svära. Han brast snart
ut i ett fullkomligt raseri. Han tycktes alldeles förlora
fattningen, och några av de omkringstående drog sig från
sina platser, rädda att bli slagna ihjäl.
– Var är gipsen? vände han sig med ursinnig röst till
Adrian, som stod alldeles stilla.
– Den brann ...
– Det är klart att den brann! Det är klart att gips
brinner!
Han hade ämnat säga: ”Du dröjde för länge.” Men så
övergav han det. Han stod alldeles stilla. Han väntade
tåligt, att stormen skulle stryka över hans huvud och efter­
trädas av lugn. Han tyckte själv, att han hade något slags
säkerhet, som kom den ursinnige att sluta upp med att
rasa. Moderat återgick också till sitt arbete. Åskådarna
drog sig skrattande utför trappan och åtskildes.
Återstoden av dagen gick sakta, med nästan omärkliga
rörelser av klockans visare. De båda teg. Adrian arbetade
modstulet, med byggets hån över sig. Han tyckte han gick
i fiendeland, och han började tro, att i vart föremål han
tog i låg ett försåt gömt.
Men på hemvägen, i spårvagnen, när de blivit ensamma
för sig själva, var Moderat sig lik igen. Plötsligt lutade
han sig fram och sade:
– Du hade det svårt med det där i dag ... Jag menar
med gipsen ...

Adrian svarade inte. Han satt med sammanbitna tänder
och kände vreden svida i blodet. Han beslöt sig för att
inte visa det.
– Men nu ska du förstå mig rätt. Det är så bland
oss arbetare, att en nykomling måste krympas på något
sätt ... Jag var tvungen att skoja med dig ett slag, begriper
du. Egentligen skulle du ha bjudit på ett lag pilsner
också ...
Kvarter och gator sköts förbi dem i sävlig takt. Den
rasslande spårvagnen med avflädd snö på gången och lik­
giltiga skyltar i taket ryckte dem allt längre upp mot
Söder. Moderat återtog:
– Nu har du det undangjort, det där ... Ta det nu
som en lärdom ... Ser du inte och förstår, din tjurskalle,
att vi alla har måst gå igenom den där historien ...
Moderat började tala om annat och tycktes från den
stunden betrakta det inträffade som om det icke hänt.
I tre dagar arbetade Adrian på bygget. Han lärde sig
se och förstå. Han märkte snart, att de flesta arbetarna
på bygget var landsbor, liksom han själv. Men de hade
alla fått den säkerhet, som följde med staden, och därför
hade han fruktat dem. Han märkte att de var provinsia­
lister. Var de närkingar eller skåningar, västgötar eller
dalmasar, så var detta avgörande för dem. Landsmän höll
ihop. Hela middagsraster kunde de sitta och skryta över
sina respektive provinser. De var allesammans traditio­
nalister. De vågade inte bryta de vanor, som de trodde
höra till staden, och de tordes inte opponera sig mot
gängse föreställningar och begrepp, som hade vunnit hävd
före dem själva. De var hela tiden bundna av vad kam­
raterna tyckte och tänkte. När de i grupper om kaffe­

rasten gick på kaféet, drack även de, som tyckte att öl
smakade illa, ett par halvor öl. De gjorde det därför att
det var bruk att dricka öl. De var rädda att få hånet över
sig. De tordes inte bryta bruket. Adrian fick reda på, att
man för att hindra gips att brinna skulle ha till hands
salt ... Han fick veta det först efteråt, när det inte hade
intresse längre.
Tredje kvällen Adrian kom hem, låg brevet från posten
och väntade på honom. Han läste att han hade blivit
antagen och hade att inställa sig om två dagar.
På hela den kvällen ville han inte tala om det för
Moderat, som hjälpt in honom på bygget, och han upp­
sköt det också följande dag, som var en söndag. Men
redan samma kväll skrev han hem: ”Efter att ha sysslat
med varjehanda en tid är jag nu anställd i Kungl. Post­
verket och är nu alltså en kronans tjänsteman ...” Kort
och gott. Han föreställde sig intensivt, hur det skulle
verka.
Så hade Adrian blivit borgare, inte arbetare, och
Moderats sätt mot honom förändrades, därför att han
passerat strecket, som alltjämt var det utslagsgivande, där­
för att han blivit ”fin”.
Under alla de följande åren skulle Adrian komma att
bli en kronans tjänsteman. Han kunde därmed tillräkna
sig respekt överallt, till och med i Humla, där man
brukade säga, allvarligt som om det varit ett ordspråk:
”Kronans kaka är liten, det må vara sant, men naggande
god är den ...”
Man menade därmed, att den var säker, att lita på,
nästan som jorden själv.








VIII.

Adrian trädde in i det väldiga verket vid en tid, då det
redan var överansträngt. Posten, världens största och sam­
tidigt enklaste demokratiska inrättning, denna geniala idé,
som mänskligheten kommit på i en av de ljusaste tim­
marna av sin vaka, mekanismen ett barn, en tänkare eller
en förbrytare med samma lätthet och samma rättighet
kunde sätta i rörelse, dignade under överlastningen, som
kom sig av att det snart var jul. Det var vid den tid på
året, då var och varannan människa kom ihåg, att posten
fanns. Alla skulle de skriva något, även om det bara blev
ett glansigt litet kort med ett slarvigt namn vid sidan av
de försilvrade änglarna i kanten. Allt skulle fram, och det
kom vid alla tider på dygnet fartyg, järnvägsvagnar, hela
tågsätt lastade med post, som skulle utväxlas. Mellan stad
och land, mellan de främmande länderna, inom landet
självt, men också mellan de olika stadsdelarna, mellan
kvarteren, till och med inom husen korresponderade man,
ty nu närmade det sig julen. En gång för länge sedan hade
en amerikansk bonde sänt tre vetekorn i ett brev över till
Europa, vetekorn av en ny sort, och av de tre kornen hade
efter femtio år hela Europa uppfyllts av ett nytt slags vete.
Men nu sände man med posten brev, som skulle över för­
stugan till en granne. Världen omsveptes av dessa virvel­

stormar av brev, vilka julen drog med sig likt ett oväder.
I breven låg almanackor, anteckningsböcker, reservoar­
blyertspennor, skedar, saxar, dockor, silkesstrumpor, ama­
törfotografier, pressade växter, pengar, askkoppar och
allehanda små presenter, allt bland kära, kära hälsningar
och god, god jul. Man behövde inte ens förstå varandras
språk – den mottagande satte sig likväl med en för­
sändelse i sitt knä och grät av rörelse. Men dessa brev
innehöll också meddelanden om giftermål och skilsmässor,
om arbete och sjukdom, om sorglös glädje och förkol­
nande död. De innehöll alla önskningar. Det var möd­
rarnas tid, familjernas tid, barnens tid. Det behövdes bara
några sekunder för att lacka ett kuvert. Posten var det
lättaste som fanns att tillgripa. Den fungerade för den
slappaste rörelse framför en brevlåda, i vilken världsdel
som helst, i vilket litet stationssamhälle som helst, ända
långt ut i byarna, där ett brev ännu ansågs nästan som
heligt. Posten var en automat, och mekanismen sattes
igång, bara man stoppade in i den ett billigt frimärke.
Det hade de flesta råd till, och de gjorde det också. En
gång om året frossade därför alla i minnesgodhet och
sentimentalitet. Till och med de självupptagnaste kom då
att tänka på att de hade en nästa.
Adrian åkte tidigt en morgon tvärsigenom hela staden
för att inställa sig vid postkontoret på Östermalm. Han
kom fram i god tid. Först tog han sig en titt på lokalerna.
Den stora sorteringssalen, brevbärarnas arbetsplats, lik­
nade bra mycket en skola. Längst bort satt på en tribun­
liknande upphöjning notarien, övervakande brevbärarna
som från en kateder. Nedanför var salen avdelad i lång­
bord, som hade fack och skyddsgaller och påminde om

värplådorna i ett hönshus. Alla borden hade nummer,
1, 2, 3 och 4. Det var borden för de olika brevbärarlagen.
Då hela vältan av post kom i säckar från tåg och upp­
samlingsställen, sorterades den först av expeditörerna över
till dessa bord. Det var här som brevbärarna högg in på
posten.
De första brevbärarna hade börjat slå sig ner på sina
platser. De rotade i breven, tittade på avsändarnamnen,
läste litet på vykorten, när de såg intressanta ut, och
slängde så någon försändelse över till nästa man.
Vid ett långbord för sig själva satt värdebrevbärarna.
De hade allesammans två tränsar kring mössorna, som de
lagt bredvid sig. De gjorde sig inte samma brådska som
de andra. De skulle gå ut ett par timmar senare än de
vanliga, och de tycktes inte ens gitta tala till dem.
Luften i salen var snustorr och kändes som uppfylld av
torr hetta från de många breven, som innehöll med möda
nedpressade tankar. Det prasslade därinne som om man
hört råttor. Adrian blev stående att lyssna på rasslet och
undrade var han skulle göra av sig.
Under tiden hörde han hur brevbärarna satt och små­
pratade om posten:
– Vad är det Natansons piga heter nu igen?
– Kokerskan?
– Nej, den lilla.
– Hon som kom i våras? Det kommer jag inte ihåg
så noga nu.
– Hon kom på försommarn. Minns du inte vad det är
hon heter?
– Gärda, tror jag, om jag inte minns fel ...

– Det vet jag! Men efternamnet naturligtvis ... Här
snavar man ju på Gärdor i bara den där kåken.
– Holmén var det visst ... Eller Bolmén ... Hon är
nånstans från Skåne ...
– Såna satar, som inte kan skriva ut adresserna! Jag
får tre att fråga på bara i en uppgång.
– Ring på och fråga bara!
– Det ska fan fråga!
– Stick ner’et då!
– Fast sen blir det förstås ett sjuhelvetes liv.
– Ettdera måste du göra ...
Det blev ett litet uppehåll, under vilket alla prasslade,
notarien svarade på telefon och antecknade något. Men
så tog samtalet upp sig igen:
– Minns du om det var Svensson pigan hette hos
Svenssons i femtitvå? Svensson står det faktiskt ... Hör
du Bogglund därborta, vad var det Svenssons piga hette?
Inte kan väl en familj, som heter Svensson, städsla en
piga, som också heter Svensson, heller? Bogglund!
En stor, rödbrusig brevbärare av mellersta graden, den
de kallat för Bogglund, skrek i högt:
– Höhö! Är det från Mönsterås, så är det den mulliga.
– Är det Holmén hon heter?
– Ring på och fråga, får du veta’t!
– Din sate ... Här kommer det ett till ...
Så satt brevbärarna och pratade om posten. De gjorde
det halvhögt, för att inte notarien skulle höra vad de sade,
men det var deras yrke, och de tycktes också trivas med
det. De tycktes känna alla i distrikten, men så kom det
plötsligt någon, som de inte kände, och då blev det
genast prat av.

Adrian gick fram och anmälde sig för notarien. Denne
var en medelålders tjänsteman, slätrakad, med barskt
ansikte och mycket korrekt klädd. Han såg ut som en för­
grämd katthanne. Adrian fick senare höra, att han skrev
vers, och att han ansågs som en av de mer begåvade inom
verket. Nästan alla högre tjänstemän inom verket skrev
litet. Det var vanligt och syntes ligga för yrket. En av de
odödliga, i Svenska akademien, hade kommit från just
postverket, och kanske var det hans exempel, som smittade.
De drömde lite var om att bli odödliga, de också, och
därför skrev de. Notarien såg ut att ha gått igenom mycket
lidande, så att man till en början kände lust att tycka synd
om honom, men det skulle man inte göra, ty han bet ifrån
sig så fort han kom åt. Det var något av sin frihetslängtan
han satt och knåpade ner i versen. Kanske uttryckte han
därmed tjänstemännens längtan i allmänhet. Brevbärarna
i gemen tycktes likväl inte sätta något särskilt värde på
honom för det. De betraktade honom uteslutande som
tjänsteman, och så kröp de för honom, därför att han
var överordnad. Men resten gav de fan i, eller de begrep
det inte.
– Nyanställd?
– Ja.
– Aspirant eller bara extra?
– Aspirant, tror jag. Adrian tog fram sitt papper.
– Jaså, det är ni. Man har ringt om er, ni skulle ju
vara duktig. Kom med, så ska ni få en mössa och en väska,
så får ni följa med extra i dag.
Adrian fick mössan med märket, men i övrigt skulle
han få vara civil, tills julbrådskan hunnit gå över och det
bestämts, att han skulle få stanna kvar på just det kontoret.

– Passar den? Kvittera här! Här är en penna.
Han satte mössan överst på huvudet. Den gick inte ner
riktigt.
– Här är en annan. Kvittera på formuläret! Här är
en väska, som ni också står i ansvar för.
Den andra mössan var bättre. Han kände att den var
något för liten, den också, men han brydde sig inte om
att anmärka på det nu. Han kvitterade mössan. Den var
trots allt början till en uniform. Han kvitterade också
väskan. Åter ringde det på telefonen, och notarien sprang
ifrån honom.
Adrian smet in på toaletten och ställde sig att betrakta
mössan i spegeln. På det mörka klädet satt postmärket
fastsytt. Märket var inte särdeles stort, av en tvåörings
storlek, mindre än de ordinaries, men likväl av någon
metall, som liknade guld. Som han tycktes ha tid på sig,
tog han granskningen grundligare. Han böjde sig ner en
smula, då spegeln hängde för lågt, inställd på kragar och
kravatter eller möjligen tänkt som nackspegel, när man
satt på toaletten, och synade också ansiktet i spegeln. Han
tyckte han såg en aning menlös ut i mössan, varför han
anlade en min, som skulle likna en tjänstemans. Han
prövade nu ut flera nya miner, tills han tyckte att han
fått tag på rätt. Han fann det passade sig om han rynkade
ögonbrynen, så att det vid näsroten uppstod två veck,
vilka verkade barska och syntes uppkomna av ansvar.
Efteråt drog han ner mungiporna så att han verkade litet
äldre än han var, rätade på ryggen tills den stod krokig
bakåt, och var äntligen färdig med en helhetsbild. Han
fixerade den och skulle just till att gå ut igen, då han
i dörren mötte en gammal värdebrevbärare, som spattig

och småsvärande kom haltande förbi honom in på toa­
letten. Han såg inte ens åt Adrian. Adrian gick ut i salen
för att höra efter vad han skulle göra.
Då han kom in igen, fann han apparaten i full gång.
Från sju till nio sorterades första posten. Brevbärarna satt
med sina svartlackerade väskor under ändan och travade
vykort och brev som automater. När en rem var full, tog
de till en annan. Då remmen var snörd, breven i den var
ställda på sina platser, kom det ny post, och remmen
måste rivas opp igen. Sorteringscentralen vid dörren
vräkte fram packar av post. Och under hela tiden satt
notarien på sin kateder, skrev upp ankomsttider, tog emot
telefon med efterlysningar av försändelser, som kommit
bort, tog emot ovett från missnöjda, som ringde och var
oförskämda, tycktes anteckna brevbärarnas uppförande,
när han hade någon stund fri, och läste dessemellan nyut­
givna förordningar från direktionen på Vasagatan, vilken
föreföll att spruta papper omkring sig värre än en vulkan.
Då och då tittade han på klockan. Han var samvetet, som
vakade, så att brevbärarna skulle komma ut på stan i rätt
tid, just när adressaterna skulle till att läsa alla breven.
Som det kommit ytterligare ett par nyanställda, tog
notarien nu och placerade ut ”aspiranterna”. De andra
var stadspojkar, som tydligen gått som extra i julbrådskan
något år förut. De kände brevbärarna. De rörde sig fritt
i den stora salen och gick genast efter en packe post, som
de slängde på bordet som om de varit hemma här.
Adrian kom att bli sittande mellan två brevbärare, av
vilka den ena var den som kallats för Bogglund och den
andra allmänt tycktes kallas för Fågel blå. Ytterst vid
fönstret, med grävlingsprofilen belyst av ljuset utifrån,

satt förmannen för laget, en liten gnagartyp till karl, som
förtroendefullt tilltalades med Pirka, men som officiellt
hette Borg. Mittemot, på andra sidan hönsgallret, hade
en yngre brevbärare, mest lik en brottare, sin plats. Han
hade nyligen tagit sig nytt namn, Arve, som han på
varje ledig stund provskrev på ett papper. Och längst
inåt väggen till, i andra laget, satt ännu en, men en blek
drömmare. Det var Kasparson. Adrian fäste sig till en
början mest vid honom, men Kasparson var tyst som en
mur. Till en början fick han inte tid att lära sig känna
igen fler av de omkring femton brevbärarna i salen.
Så snart notarien gått, började brevbärarna prata igen.
Det var precis som i en skolklass, när magistern avlägsnat
sig i något ärende. De sände till och med under tiden
skygga blickar bortemot katedern.
– Vad är det här för en?
– Känner inte. Sätt ett frågetecken på!
– Var det inte hon som var anställd i mjölkbutiken,
hos Nilssons?
– Tror jag inte. Det är nog nån piga i huset ... Har
inte haft brev förr, som jag minns.
– Men nu får hon ... Det är den tolfte jag måste fråga
på ... Nu måste vi gå snart ...
Adrian började ana det säregna i brevbärarnas samtal.
De kände sina distrikt i botten. De måste göra det. Det var
deras yrke att känna dem. Men så fort de stötte på någon,
som de inte kände, blev de oroliga. Folk skrev slarviga
adresser. Ibland måste de vara detektiver för att hitta
adressaterna. Det var endast herrskapen som hade sina
namnskyltar på dörrarna. De anställda fick inte skylta

där. Och om hösten förvandlades en stadsdel som Öster­
malm genom ombytena av tjänstefolk till en snårskog,
som man måste vara allvetande för att kunna hitta rätt i.
Plötsligt gav Bogglund, som tycktes vara den ende
vilken inte var rädd att tala högt, så att det hördes till
notarien, till ett utrop. Hans rödbrusiga ansikte glänste
som en kopparbunke. I den håriga handen höll han ett
avlångt brev, som han stilla viftade med.
– Siduuu!
Man förstod att det rörde brevet, men ingen visste vad
det var. De andra blev genast nyfikna.
– Vad är det, Bogglund? Vad skriker du för?
– Nu kommer det äntligen ...
– Vad är det som kommer?
– Backmanskan i 60 Grevgatan ... Nu får hon brevet
från Amerika!
– Det ska du vara glad för, Bogglund.
– Hon som frågat efter det i sex månar, och nu kom­
mer det ... ”Grabben är dö”, sa jag till slut åt henne.
”Det kommer inget brev vidare ...” Och just nu kom det!
– Det ska du vara glad för! Nu får du kanske dricks
av henne.
– Du skrämmer livet ur käringen, viskade Fågel blå
försiktigt. Inte får du säga, att pojken hennes är död, inte.
– Nu får jag mig en konjagare, det kan du hacka far­
mor i låret på ... I dag gör hon vad som helst ... fort­
satte Bogglund i sin deltagande glädje.
Han brydde sig inte ett dugg om det förgångna, om vad
han sagt. Han smekte brevet med sin håriga hand och
behandlade det som om det varit ett värdepapper.
– Siduuu! sade han flera gånger. En konjagare, det är

vad jag får ... Inte ett ljud på flera månar, och just nu
får hon det ...
Han myste i de färglösa mustascherna. Därpå stoppade
han amerikabrevet försiktigt på en särskild plats i väskan.
Med allt större intresse började han rota i posten. Det var
som om han väntat att kunna göra något mera fint fynd
där, men den övriga posten föreföll att vara tom och inne­
hållslös.
Strax efter nio gav man sig ut i kvarteren – likt en
flock duvor skulle brevbärarna sprida sig ut över stads­
delen med sina brev ... Med sina svarta läderväskor på
magarna skingrades de vid postkontorets port. På skilda
gator stultade de iväg till de olika distrikten.
Hela Östermalm låg yrvaket. På flertalet ställen var
gardinerna alltjämt fördragna. Butiksinnehavarna höll på
att slå upp sina dörrar. Innanför strödde expediterna ut
sågspån på golven. Bakom butiksfönstren låg rött, ny­
slaktat kött och vita norrlandsripor med lack i fjäder­
skruden kring halsen. De breda gatorna syntes vänta på
dager och ljus.
Adrian hade fått Bogglund till kamrat på denna sin
första brevbärningstur. Tre stycken av de gamla brev­
bärarna hade nu en nykomling med sig för att de skulle
lära upp honom. Med detta skulle man hålla på i ett par
dagar. Sedan skulle också aspiranterna få gå för sig
själva. De skulle få egna, små distrikt.
Adrian hade på kontoret under sorteringen fått för sig
att allmänna meningen var, att Bogglund var tokig på
något sätt. Han uppförde sig själv så. Adrian antog att
det var på grund av ålder i tjänsten, som han fick gå
kvar, eljest kunde det icke förklaras.

Han gick tyst vid Bogglunds sida. De följde Styrmans­
gatan uppför, tills de kom till Kommendörsgatan, varefter
de drog sig upp till Karlavägen. Adrian försökte inleda
samtal ett par gånger, men det kom inget svar. Bogg­
lund bara gick. Då de hunnit till Karlavägen, tog de av
in emot de första husen.
– Så här går det till, sade Bogglund och talade för
första gången på färden.
De gick in i ett hus, och Bogglund började liksom av
gammal vana att plocka i väskan. Det var mörkt i för­
stugan, men han kunde tydligen alla dörrskyltarna utan­
till och behövde inte ens titta efter var han stoppade ner
breven. Ena gången tog han efter brevbunten, den andra
efter korsbandspacken och delade ömsevis ut av dem båda.
Efter den första anvisningen blev Bogglund tyst. De
gick en trappa, två trappor, tre. Adrian började beundra
den gamle brevbäraren för hans konst. Han hade endast
att följa efter och se på. Bogglund begärde inget annat.
När de hunnit upp i översta våningen, smet Bogglund
ljudlöst före upp på vinden. Här fanns en liten dörr olåst,
genom vilken de båda kröp in. Strax därefter stod de på
vinden i ett annat hus, och så tog de det huset utför. Bogg­
lund stack med samma fermitet in post i brevlådorna som
förut. Han kunde tydligen alla dessa hus med deras vindar
och trappor och ingångar som om han lekt som barn
i dem, och Adrian förstod nu, att de tack vare genvägen
över vinden sluppit besväret att gå uppför en hel trappa
i ett hus, som inte hade någon hiss.
På en del dörrar ringde de inte. Annars fick Adrian
lära sig ge signalerna. Det var en kort, distinkt ringning.
I ett gammalt hus hade man ringklockor i strängar som

skramlade förskräckligt. Här och var sköt Bogglund
endast försiktigt in posten genom brevlådsöppningen.
Men vid andra dörrar gav han själv ett par, tre ilskna
signaler.
– Di ska ha, sade han plötsligt retfullt.
Adrian förstod att det var sådana, som Bogglund av
en eller annan anledning ville hämnas på, ifall de låg och
sov ännu.
I en av trapporna mötte de en gammal gumma, som
såg med längtansfulla ögon på postväskan och stack fram
handen nästan omärkligt, just som de gick förbi. Hon såg
ut som en gammal mor, till på köpet änka, som någon­
stans långt borta hade en enda son och nu väntade ett
livstecken från denne. Men Bogglund bara skakade på
huvudet.
I andra uppgångar mötte de pigor, som frågade efter
brev. Bogglund kände dem alla. Alla stirrade de på
väskan som om de försökte genomtränga det svarta lädret
med blickarna. Han ettdera ruskade på huvudet eller stack
åt dem någon liten brevlapp, som de darrande på handen
på fläcken ställde sig att läsa. På ett ställe skickade han
posten till hela huset med en piga, som ändå var på väg
upp. Hennes barm syntes svälla av åtkommet förtroende.
– Si, så får man inte göra, höhö, sade han under­
visande åt Adrian, vilket syntes betyda, att Adrian, när
han väl en gång gick ensam med post, skulle akta sig
för att göra så själv.
När de kom till huset Grevgatan 60, skickade Bogglund
iväg Adrian med en brevbunt upp i ett annat hus, medan
han själv letade reda på det brev, som skulle rendera
honom konjaken. Det var första huset i vilket Adrian

skulle dela ut posten själv. Breven låg ordnade nerifrån
uppåt, jungfrurnas brev låg instuckna bakom herrskapens
i bunten, och korsbanden låg allra underst. Det gick sakta,
men det gick dock. Han insåg att det långtifrån var så lätt
som det verkade, då Bogglund tankspridd och till synes
fullkomligt likgiltig gick och stack in posten i brev­
lådorna. Här och var stod en blyertsanteckning på
kuverten – det var Bogglunds. Där fanns frågor och
observandum. Alla namn var främmande. Hela huset
kändes intensivt främmande. Förstugorna stötte emot
honom en främmande doft. Han gjorde likväl så gott han
kunde, och även om han var oviss i ett par fall, så gick
det lyckligt.
När han äntligen var färdig med huset och kom ner
igen, stod Bogglund och väntade på honom på gatan.
– Nu har jag delt ut dom.
– Det heter att beställa posten, sade Bogglund under­
visande.
– Nu har jag beställt posten i den uppgången ...
– Det går för sakta, alldeles för sakta. På det sättet
hinner vi inte tillbaka till nästa utbärningstur, sade Bogg­
lund och expedierade nästa hus mycket hastigt. Han syntes
misslynt och det var ovisst om han fått någon konjak
eller ej.
Med vissa mellanrum lade Adrian märke till, att Bogg­
lund stoppade undan något brev bakerst i väskan. De
hoppade förbi ett och annat husnummer, och på ett sär­
skilt ställe märkte han tydligt, hur de beställde posten
i bottenvåningen, men inte brydde sig om att gå högre
upp, fast det fanns post även till de översta våningarna.
Det var i ett gammalt hus, utan hiss, men med besvärliga

trappor. Adrian fick senare reda på, att det var sådana
hus, dit det fanns endast ett eller ett par brev den gången.
Skulle så detta enstaka brev tre eller fyra trappor upp
i huset, så brydde Bogglund sig helt enkelt inte om att gå
alla trapporna för så lite. Han sparde då brevet till nästa
brevbärningstur, då det kanske kunde komma ett nytt brev
till någon av de övre våningarna. På det sättet ekonomi­
serade han med krafterna. Postväskan skulle uppvisas
tom för notarien, när man kom tillbaka till kontoret, men
då tog Bogglund och stoppade helt enkelt breven på sig.
Innanför kläderna hade han hela små buntar av undan­
stucken post. Någon kroppsvisitation förekom naturligt­
vis inte.
– Den där kattan hinner nog få sitt brev, sade han.
Adrian vågade inte invända något först.
– Ser de inte efter på stämplarna? frågade han sedan
en stund gått.
– Var lugn, det gör de nog ... Det är det de ringer
om till kontoret ... Men somliga begriper sig inte på
stämplarna. Kom nu, så sprättar vi ut det sista! manade
Bogglund, och de höll på, till dess väskan var tom.
När de hunnit tillbaka, satt de andra brevbärarna redan
på sina platser och sorterade ny post. Bredvid dem satt
aspiranterna, likt läraktiga fåglar, vilka snart skulle
komma att kunna flyga på egen hand. Adrian gick på
nytt och satte sig bredvid Bogglund.
Säckar med post bars oupphörligt in och vräktes ut
över sorteringsbordet. En stämpelmaskin väste i en vrå.
Det tornade upp sig till nya berg av post, till samma hus,
till samma adresser, nästan likadan post, och framme hos
notarien ringde telefonen oavvänt och ilsket.

– Brevhämtning, femte laget, skrek förste sorteraren,
som liknade Oskar II som ett bär.
Vart lag hade sina brevhämtare, och i dag var det
pojkarna. Adrian gick och tog bunten av brev, som han
stjälpte ut på bordet framför Pirkas lilla giriga gnagar­
ansikte.
– Höhö, dyngsprättare, sade Bogglund högt och tyd­
ligt.
– Fick du någon konjagare?
– Om man vore över julen, sade Bogglund och tycktes
hata posten i sina händer. Hans rödbrusiga kinder spändes
och slaknade som i en suck. Återigen satt brevbärarna och
gjorde något fynd. Stunden efter var de mitt uppe i någon
diskussion, som rörde adressaterna. De pratade nyfiket
och stack huvuna under nätet.
Adrian märkte att de andra lärlingarna redan börjat
finna sig tillrätta. De talade med Arve om idrott, började
göra små anmärkningar om ett och annat brev, rörde sig
ledigt och hjälpte till att föryngra jargongen på kontoret.
Fundersammare än på morgonen sjönk han ner på sin
stol mellan Bogglund och Fågel blå.

*

Julafton kulminerade allt. Det var liksom ett oväder
skred fram över staden, och ur detta oväder avdelade sig
drivor av brev, som samlades och vräktes över brev­
bärarnas diskar.
För femte lagets räkning bar Adrian fram en ny mans­
börda vykort, korsband och brev, som kom Pirka att
nästan försvinna under bordet, där han skulle sortera dem
ytterligare.

Fram emot middagstiden gick äntligen brevbärarlagen
ut. Alla tider var denna dag omkastade, i det att första
turen gick på middagen. Adrian hade fått ett distrikt all­
deles ensam. Han ansågs nu fullärd i Bogglunds skola.
Överlastningen av post tvingade till att även de ny­
anställda inträdde i full aktion. De fick samma arbets­
uppgift som de vana brevbärarna, vilka gått tiotal år
i tjänsten. Dessutom hade man tagit in ytterligare några
extra, som skulle bära ut tidningar och korsband av större
format. Det var konfirmationsynglingar, vilkas enda avsikt
var att till julen förtjäna en slant. De hade band om
armen, med en förgylld postkrona nödtorftigt fastsatt med
ett par trådstyng, visande hur provisoriskt de kommit in
i verket.
Adrians distrikt räckte denna gång Sibyllegatan till
Artillerigatan, från Tyskbagaregatan och ner till Linné­
gatan, där det äntligen skars av. Där tog Fågel blås distrikt
vid. Det var mer än fyra kvarterskuber av hus, av vilka
somliga dock var halva på så sätt, att någon annan brev­
bärare hade motsatta sidan av gatan. Väskan dignade av
all posten. Han orkade knappt gå rak med den. Han svor
på att han inte skulle misslyckas denna gång. Han skulle
inte någon mer gång låta sig ”krympas”.
De första husen gick allt väl. Breven var satta av Bogg­
lund i ett fulländat system, så som han skulle ha haft dem,
ifall han själv beställt posten i distriktet. Korsbanden
följde efter i samma system. Så väl kände dessa gamla
brevbärare sin stadsdel, att de när som helst kunde sätta
sig ner och ställa posten rätt i vilket distrikt som helst.
De kunde utantill alla dörrar. Ingen av dem ställde posten
fullt lika. Några av brevbärarna var ”vänstergångare”. De

ställde posten från vänster till höger i varje förstuga för
sig. Andra av dem, ”högergångarna”, började alltid från
höger. Ibland åstadkom läget av trappor och förstugor,
att de växelvis ställde posten från vänster och höger. De
behövde på det sättet aldrig ta ett onödigt steg. De hade
gått här i åratal, tre gånger dagligen, deras system var
fulländat. De beräknade hela tiden var de kunde gå upp
i ett hus och ner i ett annat. De visste var och hur de bäst
kunde betjäna sig av hissarna. De kände åtskilliga av dem
de mötte i trapporna och visste, när de vågade skicka
posten med bekanta. På det sättet kunde de spara ytter­
ligare några steg. De kunde ibland spara in mycket arbete
och en mängd tid genom att gå vissa av köksuppgångarna,
som var gemensamma för två hus. De lät då personalen
i köket ta hand om posten även till uppgången på andra
sidan. De hade i huvudet, när de var mittför en viss
adress, som låg ett helt hus bort, och de behärskade därför
fullständigt även dessa genvägar. Jungfrurna i köken
gjorde dem gärna sina tjänster. De beundrade brev­
bärarnas uniformer. De tyckte det var nästan som en
löjtnant tilltalat dem, när någon brevbärare gjorde ställ­
ningssteg och honnör i kökstrappan. Dessutom var de
intresserade av postväskan för dess egen skull. De väntade
alltid själva brev. Blotta uppenbarelsen av en brevbärare
kom därför deras hjärtan att klappa. Brevbärarna trivdes
i köksuppgångarna och passade på att prostituera till­
gängliga hembiträden för sina syften – den oskyldiga
brevförförelsen. De gick upp och ner i de smala köksupp­
gångarna på fjädrande steg, granna som tuppar, omgivna
av köksornas beundran, användande sig av de lindringar
i arbetet, som bekantskapen kunde skänka dem.

Men Adrian, som bara visste att de hundratals breven
i väskan var ställda efter detta system, med hänsyn till
terrängen, men inte kände denna terräng, han miss­
lyckades snart, då han skulle tillämpa det fulländade
systemet i praktiken. Det började haka upp sig. Han
strävade dock envist vidare. Med varje brev minskades
hans börda något, och den svarta väskan lättades några
gram.
Han hade beställt posten i en trappuppgång, då han
märkte att det låg ett brev till samma hus ett stycke längre
fram i packen. Då han såg efter, låg det flera brev där ...
Dessa skulle tydligen lämnas över på någon genväg, med
en särskild beskickning genom någon köksuppgång, eller
också hade adressaten bytt adress. Han visste det inte. Men
han tyckte att det var synd att hoppa över dessa få brev.
Han gick därför tillbaka. Men därmed hade han brutit
systemet, som det nu inte längre var honom möjligt att
hålla fast vid.
Längre fram märkte han att breven låg sicksack efter
adresserna på gatan. Husnumren var ställda i kors. Det
låg någon ny hemlighet gömd i detta. Han försökte gå
som breven var ställda, men systemet stämde ändå ej. Här
hade han begått något fel tidigare. Han hade försummat
en genväg. Misstaget gick inte att rätta längre, och han
måste ta breven efter en helt annan ordning. Detta stal
mycken tid.
Adrian började få en känsla av att hans uppdrag var
riksviktigt, att allt hängde på om adressaterna fick sina
brev i rätt tid denna julafton. Den gamla uppfattningen
om postens ofelbarhet levde, trots erfarenheterna de sista
dagarna, stark kvar hos honom. Och då han trots alla sina

beräkningar fick post över, gick han plikttroget tillbaka
igen. Allt detta tog också tid. Hans väg blev en alltmer
slingrande härva av steg fram och tillbaka.
När han hunnit med ungefär en fjärdedel av innehållet
i väskan, såg han att klockan var tre. Ungefär en timme
senare borde han vara tillbaka på kontoret med väskan
tom.
En gripande hemlöshet kom över honom, då han på ett
ställe ringde på en dörr för att få en uppgift och han
såg in i de främmande människornas hem. Mannen tycktes
vara nyss hemkommen. Han stod med armen om hustruns
axlar. På bordet stod en helt liten julgran i en vas. Hans
likgiltiga fråga efter en obekant tycktes störa dem. De
blev ryckta ur sin stämning. De visste sig ingen råd.
Skamsen som en hund drog Adrian sig tillbaka ut i
farstun.
På ett annat ställe fick han se tre barn, som klädde en
julgran. Han fick syn på glittret och äpplena och ljusen,
just som han kom stickande med sina brev, och han kände
sig själv som en utstött. Han greps av beklämning och var
nära att brista i gråt. Då behärskade han sig och började
ivrigt leta i väskan.
– Det var fel ... stammade han. Det var förr dom
bodde här ... Nu har dom flyttat ...
– Här har vi bott i snart femton år, sade någon av de
vuxna. Men barnen fortsatte att klä sin gran.
I ännu ett hem, där han ringt på dörren för att fråga
efter en okänd adressat, kände han ett liknande svårmod.
Julklappar låg utbredda över bord och stolar. I luften
låg doften av lack, som knappt hunnit svalna än. Över

paketen med kulörta omslagspapper flög färgskimrande
fåglar med granris i näbben.
Uppför trapporna släpades ännu granar, beskådade av
barn inifrån dörrspringorna, och dörrarna slogs upp på
vid gavel för dem, men stängdes fort efteråt. Där vand­
rade människor med paket. Alla hade bråttom och gick
med skimret i blicken. Inifrån hördes röster. Han slutade
upp med att ringa på dörrarna för att ingen mer skulle
komma och öppna dem. Han brydde sig inte längre om
att fråga efter några namn. Han delade ut den post han
kunde, och han stapplade allt osäkrare upp i nästa hus.
Det mörknade ute och inne, en julaftons täta mörker, fullt
av dofter, med lack inuti, genomandat av väntan, och han
gick på måfå vidare med sin väska och sin post.
Då och då träffade han hyresgäster i husen som frågade
efter sina brev. Någon gång tog han åt väskan och fick
fatt i försändelser, men de var sällan de rätta. Ibland sade
han rentut åt dem, att de skulle få sin post, då han väl
hunnit fram till lägenheten där de bodde. Han förklarade
tydligt för dem, att brevbärarna inte hade någon rätt att
lämna ut posten i trapporna. Det stod i reglementet, sade
han eftertryckligt.
– Men jag bor ju här, invände de hövligt.
– Jag går efter ett visst system, sade han hastigare.
Det duger inte att springa och slänga posten omkring sig
överallt ...
– Jag bor här ... Det behövs väl inget system till
det ...
– Det här förstår inte en utomstående, sade han
strängt. Han gick ifrån dem. Men han var sorgsen. Han
tänkte efteråt på att de kanske hade brev och att det var

brådskande underrättelser i dem, men att han inte kunde
hitta breven i brådskan.
Då någon invände att han likväl brukade få sin post av
brevbärarn direkt, och ibland i trappan, sade han att det
var ett tjänstefel, som inte fick existera. Det var slöhet
från brevbärarnas sida, och han sade att man inte borde
tolerera det. Han hade i uppdrag att beställa posten i
brevlådorna ... Beställa, sade han och använde fack­
termen. Han tyckte han hade ett visst skydd av den.
– Det är av såna som Bogglund och de andra som
ni får breven var ni vill, sade han med eftertryck. Men
det är reglementstridigt! Det borde inte få fortgå!
De muttrade något om att de inte behövde låta sig
undervisas av en ung glop till brevbärare. De kände brev­
bärare som gått hela sitt liv i tjänsten. De trodde att
sådana kunde sin sak bättre än han. Och de slog igen
dörrarna efter sig och stängde sig inne. De ville ha det
fridsamt i kväll, eftersom det var jul. De övergav att gräla
på honom.
Efter någon stund fann Adrian att de likväl haft en och
annan brevlapp. Han smög sig då tyst uppför trappan
igen och stack försiktigt ner den i lådan. Därpå skyndade
han utför trappan, som om han befunnit sig ute i ett olov­
ligt ärende.
Han gick nu omkring i ett slags tomhet. Stundtals
glömde han nästan alldeles bort var han befann sig, att
det han skulle uträtta brådskade, och han tyckte att han
hade god tid på sig till att gå omkring i dessa hus ...
Men sekunden därefter fick han oerhört bråttom. Han
blev nervös, tog trapporna i få språng, läste snabbt på
dörrskyltarna och på kuverten, tills han funnit rätt brev.

Han hörde hur breven tyst tassade ner på mattan innan­
för. Han hörde ord och steg, men skyndade själv vidare.
I en mörk trappa någonstans på Artillerigatan, i ett
sällsamt gammalt hus med målade fönster, som gjorde att
uppgången liknade koret i en kyrka, hände det något. Han
hade redan beställt det mesta av posten i huset. Det var nu
långt lidet på kvällen. En klocka slog, sekunderad av en
annan. Klockorna slog många slag, men han kunde inte
avgöra om det var sex eller åtta eller kanske ännu flera.
Väskan var ännu halv med post. Han tänkte på att portarna
skulle stängas, innan han var färdig, och han greps av en
djup modlöshet. Det kostade honom en stor ansträngning
att fortsätta. Så rusade han trappan utför, hållande rem­
men med alla breven i handen. Det var då det inträffade.
Remmen måtte ha lossnat. Öglan rörde sig inuti handen.
Han kände det just som det skedde, och han knep till, men
det var då redan för sent. Breven vällde plötsligt ut från
hans hand. I grå och vita drivor flög de utför trappan,
dalande i mörkret där nere. Trappstegens avsatser fylldes
av brev. Det såg ut som om det snöat i trappan.
Det kom folk gående nedanför. De stannade försiktigt
vid brevdrivorna, som om de inte torts stiga på dem. De
tycktes ha någon helig vördnad för dessa brev, som om
de samtliga trott, att de innehållit meddelanden från söner
till deras sjuka och lastgamla mödrar.
– Vad är det här frågan om?
Överst i trappan stod Adrian alldeles stilla. Han tänkte
en enda tanke. Nedanför honom låg posten, som han haft
ordnad i gator, hus, dörrvis, efter hissar och genvägar,
efter det fulländade systemet.
– Vad är det här? frågade åter en röst i trappan.

– Är det här vår post?
– Vem är det som bär posten på det här viset?
Adrian stod fullkomligt stilla. Mot det mångfärgade
glaset bröt sig mörkret. Rösterna nere i trappan fortsatte
sina frågor.
– Det är inte så underligt då, att vi inte fått posten
i dag ... Är det här vår post?
– Det kan det inte vara ... Vad har hänt?
– Det är det jag frågar om också ... Vad har hänt? ...
Vem har slängt ut breven?
– Ni har fått er post, sade han äntligen. Det här var
bara en tillfällighet.
Han böjde sig ner för att börja samla ihop breven. Han
tog dem allteftersom de låg och skrapade ihop dem i
högar, som han sedan kvickt stoppade i väskan.
– Är det inget brev till mig?
– Alla i huset har fått sin post. Hör ni inte vad jag
säger?
– Inget till Mikaelsons fyra trappor?
– Nej, inte i dag.
– Inget till Borgs heller?
– Posten till huset är beställd redan. Det har ni hört
jag sagt ... Det här är inte till er, sade Adrian på nytt
och samlade ihop återstoden.
Då de sett efter att han samlat ihop all posten igen,
fortsatte de dröjande uppför trappan. De gick upp och
tittade i sina brevlådor, sökte vid dörrarna och överallt,
men fann ingen post. Adrian skyndade sin väg utför
trappan.
Med all posten huller om buller i väskan blev han
stående på gatan, utan att veta åt vilket håll han skulle

gå. En misstanke slog honom att klockan redan var nio.
Han vände sig om och kände på porten. Men den var fort­
farande öppen. Han ställde sig modfälld lutad mot hus­
väggen. Förbigående betraktade honom nyfiket. De tycktes
inte vara vana att se en brevbärare så sent och i den ställ­
ningen. Någon tycktes tro att han var en utklädd jultomte,
som väntade på några barn, och de log åt honom. Längs
gatan bar ett par försenade julgransköpare hem sin gran.
En bil körde förbi, stänkande gatmodd omkring sig. Lyk­
torna lyste med irrande sken. Vid en port kom en karl ut
barhuvad, med en nyckel i handen, för att ta emot främ­
mande, som steg ut ur en bil. Det var ett tecken att porten
var stängd för natten.
Adrian beslöt sig hastigt. Han gick bort till en port
tvärsöver gatan. Det var som han tänkt – alla portar
stängdes inte punktligt en kväll som denna.
Han tog hissen och åkte högst upp, glad åt att det var
ett hus med många våningar. När han stigit ur hissen,
ställde han sig att lyssna. I trappuppgången hördes ingen.
Allt var tyst.
Utan att ens se på adresserna tog han en handfull brev
och gick fram till den närmsta dörren. Han stoppade
hastigt ner breven. Sedan fortsatte han till den nästa.
Till varje handfull brev lade han ett par korsband. Han
sköt alltsammans ner i brevlådan så försiktigt som möj­
ligt. Här och var stack en snibb av posten alltjämt ut ur
lådorna, när han gått. Han hade inte tid att rätta det.
– Här kommer jultomten med brev, sade han en gång
högt för sig själv.
Innehållet i väskan minskades hastigt. Han såg snart
att breven inte skulle komma att räcka till hela huset. Han

vände därför tillbaka till en dörr, röck vid snibben ut ett
par brev igen och stack in dem i en annan brevlåda, där
han tyckte de fattades.
Då han hunnit till den nedersta förstugan, var väskan
så gott som tom. Han gick fram till en fattig dörr, som
fanns i skumrasket alldeles under trappan – ett hem där
han tyckte det såg ut som man aldrig fick någon post.
Där stoppade han ner de återstående breven. Efteråt kände
han sig tillfreds som om han gjort en god gärning.
När väskan var fullständigt tömd, denna väska vars
innehåll förorsakat honom så mycket bekymmer, vände
han tillbaka till postkontoret. Han slant av och an på
trottoaren, liksom om han inte orkat avpassa sina steg.
Svetten strömmade utför hans panna. Väskan slängde nu
i glappgång och otakt på hans rygg.
Kontoret var stängt, men han ställde sig att kika in
igenom fönstret. Då han steg upp på en avsats av sten­
foten, kunde han se notariens plats. Platsen var tom. På
Fågel blås stol låg endast den svartlackerade väskan,
Fågel blås väska, med remmen ordentligt hoprullad. Lång­
borden med hönsnäten var avfolkade, och de såg nu ut
som äggreden, vilka plundrats på sitt innehåll för många
timmar sedan. De stod där kalla utan att någon brytt sig
om att värpa i dem på nytt. I glaset fick han syn på sitt
eget ansikte. Ögonen var förstorade, och han mötte liksom
en främmandes blick. Han hoppade ner från avsatsen.
Därpå vacklade han kring på trottoaren en stund, till dess
han tog spårvagnen och åkte hemåt. Han kände icke igen
sig fullständigt, förrän han hade varit hemma en lång
stund.








IX.

Juldagens morgon fick Adrian denna plötsliga lust att
fara hem till Humla, att gå omkring som en främling och
resenär på platsen han övervunnit och besegrat, den plats
som han hatat, men där hans navelsträng alltjämt satt
fastvuxen. Samvetsförebråelser och längtan gjorde honom
rörd nästan till tårar. Han sprang upp, klädde sig skynd­
samt, sprang genom de folktomma gatorna ner till statio­
nen och kom i sista stund upp på tåget, som förde honom
hem.
I brådskan hade han fått idén med mössan. Han hade
tagit postens klädesmössa på sig. Och när han några
timmar senare vandrade de igendrivna bygatorna, där
snön lagt upp sig vass och kall mot gärdsgårdarna i
skarpryggade drivor, lyste det förgyllda postmärket som
en gul gnista mot det blå klädet och den omgivande snön.
Ingen i Humla lade märke till honom i förväg. Då han
stod vid uthusen till Sigrids gård, tog han sig åt mössan
och tyckte plötsligt att det hela var löjligt. Han funderade
på att vända om. Byns fönster blinkade åt honom med
sina sömniga ögon. Då gick han ända fram.
Modern låg på soffan, när han utan att knacka steg in
i köket. Över golvet kom katten emot honom med upp­
sträckt svans. Genom den öppna dörren in till kammaren

såg han fadern sitta och läsa i den nya almanackan. Över­
allt verkade det renskurat och ordnat. Helgdagens blanka
yta hade brett sig över möblerna. På diskbänken stod
disken, koppar och fat, två av allting, stjälpt på lut.
I huset var det skrämmande tyst, och en våg av övergiven­
het, av föräldrarnas ensamhet och av gårdens annalkande
öde slog emot honom redan på barndomshemmets tröskel.
– Kors, va jag vart rädd, sade modern plötsligt. Hon
for skrämd upp och hasade sig ner från soffan. Fadern
lyfte blicken från den nya almanackan, vars hörn ännu
icke var avskurna. Han reste sig och kom gående ut. Vägg­
klockans tickningar var på en lång stund det enda som
hördes.
Känslan av att hemresan var ett misstag hade begynt
med att katten bar sig åt som om Adrian inte ens hade
varit borta. Nu var emellertid allt för sent. Adrian steg
fram och tog föräldrarna i hand. Han behöll mössan på.
Mot den blå klädesmössan lyste postmärkets förfalskade
guld.
– Jag hade legat och drömt, återtog modern och såg
sig skumögd omkring i rummet, som om hon ännu icke
varit riktigt vaken.
– Hur står det till?
– Vi lever ju ... Det knallar ...
– Hur är det med dig själv? frågade fadern stilla.
– Vad i all sin dar är det du har på huvet där?
frågade modern och såg uppåt.
Nu hade modern hunnit hämta sig och satt upprätt på
soffan med utbredda kjolar. Hon började granska honom
mer ingående. Förbi Adrians öron drog beklagandenas
långa, beslöjade tåg.

– Årsch, vad du har tunnat ur, jämrade hon. Så
hålig – så hålig ... Och hon försökte med fingrarna
stryka utefter hans kinder, som om han alltjämt varit ett
litet barn.
Fadern blev stående mot dörrposten, medan moderns
beklaganden tilltog i styrka. Adrian kastade en blick på
bordet, där sockerskålen och gräddkannan stod framme.
I lä för gräddsnipan satt en vintrig fluga och slöade, utan
att ens synas orka lyfta sig så högt som till sockret i
skålen.
Inom honom försiggick en kamp. Han hade rest hem
full av ömhet. Men då han kände den unkna luften från
Humla, det Humla han mindes som om det varit blott
några timmar sedan han lämnat det, kände han hur litet
han förmådde mot denna makt. Den trängde sig in till
märgen på honom. Humla skulle aldrig ha något med­
lidande med honom, om han misslyckades, och hans
triumfer skulle Humla för evigt försöka trolla bort.
Adrian beslöt sig att vara hård och vara på sin vakt. I byn
kände han sig fortfarande ha en fiende.
– Jag reste, sade han, fast jag hade mycket att göra.
Jag skulle önska er god jul härhemma, fast det med resan
vart hastigt av.
Modern, som åter fäst sig vid mössan med märket,
frågade:
– Har du ingen hatt?
– Det är postmössan ... Jag är tjänsteman vid verket
nu ... Det är postens märke, som sitter i mössan.
– Det blänker till ibland, sade modern lite förstrött
och böjde sig framåt. Hon såg fortfarande misstänksamt
upp på mössan.

Han kände ett styng i bröstet, som en grämelse över,
att ingenting verkade mer. Måste han inte förstora upp
alltsammans något? Blev inte proportionerna förryckta,
när någonting hann fram hit till Humla, där bara det egna
var fullt till lags?
– Jag är i statens tjänst och har det svårt att komma
ifrån numera, sade han och betonade, att det var en upp­
offring han gjort.
Modern tycktes inte förmå fatta detta förrän efter en
stund. Likt en försenad fågel kom moderskänslan än en
gång flaxande för att finna en punkt.
– Behöver du inte svälta då? frågade hon och satt
som förundrad. Du är ju så mager ... Titta på kinderna
där ...
Han tog till det värsta han kunde hitta för tillfället.
Han sade:
– När ni tror att tjänstemän vid statens verk behöver
svälta, vad har ni då för uppfattning här på landet? Tror
ni det bara är bönder, som har mat? Jag vill inte höra
det mera!
Modern röck till en smula. Det såg ut som hon skämts.
– Tror ni det?
Modern tycktes bli alldeles rådlös. Hon började syssla
vid spisen för att finna ett fäste för sina händer. Hon före­
föll att bli sorgsen över hans ord. Adrian var nära att
mjukna upp igen, då han beslöt sig för att stuka detta
motstånd en gång för alla, så att det inte kom upp och
spökade igen.
– Inget är till lags åt er här. Jag tål inte höra det
mer! Det var inte för det jag for hem – för att höra hur
ni tror, att en statstjänsteman svälter!

– Kors, man kan väl få fråga, stammade den stukade
modern.
Och innan hon hinner fatta sig efter sitt nederlag,
börjar han berätta för föräldrarna, för modern, som
skramlar med kaffepannan vid spisen, och för fadern, som
allvarsam står lutad mot dörrposten och förhåller sig tyst.
Han säger att han hela tiden haft beräkning med vad han
gjort. Det var inte för att få ovett han kommit hem för
att hälsa på ... Han skildrar hur bra han har det, hur
otacksamt det är att inte begripa detta, och till slut blir
han rasande och gör sig färdig att gå igen ... Han går på
och ljuger för dem denna fridfulla juldag. Det är en seger
för Adrian, men det är också en seger för dem.
– Om jag kommit hem som en tiggare istället, då hade
det varit bättre, säger han till slut och är alldeles för­
grämd.
Han sövde sin egen osäkerhet med att skryta, det värsta
brottet man kunde begå i Humla by, och hela tiden tänkte
han: ”Om jag visar mig själv så osäker jag är, så gör
jag dem ändå ingen tjänst med det. Jag gör dem orätt
visserligen ... Men om jag ljuger, så gör jag dem glada
nu ...” Och han fortsatte, tills han trodde modern fått nog
för den gången.
– Behöver du ha den mössan på dig när du reser?
frågade hon i en helt annan ton. Modern var blidkad.
– Vi har en del förmåner, om vi har uniformen på.
– Det var värst ... Då förstår jag ...
– Annars hade jag den väl inte!
– En annan har ju inte begrepp om sånt ... Jag som
aldrig varit ute något ... Därför är man så dum ...
Modern syntes ha slagit om fullständigt. Hon ställde fram

kaffet. Den ensamma flugan hade lyft på sig och satt mitt
i taket. Ingen hade lagt märke till hur den kommit dit.
Nu gick budet ut i byn, att Adrian var hemkommen.
Mitt på juldagen, som varit så matt, att det knappast rökt
ur skorstenarna, kom denna nyhet och förändrade allt.
Budet löpte fort undan. När djuren fått sin middag och
människorna fått sin, samlades så småningom en hel del
folk till gården för att betrakta den förlorade sonens åter­
komst. De gick bort, fast det var en urgammal tradition,
att man icke skulle gå bort på en juldag. Det var slarvar
till karlar, som gjorde sådant eljest, och de kallades för
julgaltar, som gick och snyltade. Var det kvinnor, så var
de julsuggor, och det var icke bättre, snarare tvärtom.
Men nu gjorde även ansvarskännande och självmedvetna
bönder det. Fram på dagen satt grannarna runtom i
stugan. Borta på spismuren upptäckte de till slut mössan,
och Adrian fick börja berätta om allt från början igen.
Granngummorna avbröt då och då:
– Var det inte det vi alltid sagt, att det skulle bli
något särskilt av Adrian? Här har vi det nu ...
– Medan vi går här mellan lagårn och stugan ...
– Tala inte om det! Medan en annan aldrig får komma
sig ut.
– Där syns det vart en kan komma, om man börjar
i tid bara. Där ser man!
Modern, som försökte dölja sin stolthet, var rädd att
visa att hon slagit fullständigt om. Hon sysslade envist
med att koka nytt kaffe.
– Han har fått det bra, hör jag. Men nog behövdes
han bättre hemma i alla fall.

– Det måtte väl vara något att ha kommit in vid
posten!
– Det lär ju vara fasligt fint där, men ändå ...
– Det har man väl hört talas om ... Det är annat än
rota i jorden ...
– Det kan ju vara sant.
– Inte alla kommer in i stadens verk, inte!
– Statens, rättade Adrian likgiltigt.
– Statens, är det till och med det? Värre och värre ...
– Ja, det var en nyhet, som hette duga – och där är
väl mössan, kan jag tro?
Efter en stund måste Adrian ta ner mössan från mur­
kanten och sätta den på sig. Postmärket lyste mot det
mörkblå klädet som en gul flinga. Han gjorde sig ett
ärende och gick ut, men kom strax in igen. Han hade
anlagt tjänstemannaminen, medan han varit ute.
Just som han skulle hänga mössan tillbaka på sin plats,
kom ett par av granngummorna fram och ville prompt
känna på märket. De var inte särskilt bevandrade i ut­
märkelsetecknen för statens verk, och de måste ytterligare
fråga om ett och annat. Heraldiken var ett främmande
ämne för dem. Posthornet slingrade sig som en snigel
fram över klädet. Dess stumma horn hade slutat sända ut
signaler sedan diligensernas tid, men ett posthorn var det
likafullt. Mest imponerade dock den kungliga kronan.
Adrian passade på att ge dem en liten föreläsning i de
högre ämbetsverkens tecken, så att bilden blev fylligare.
Gång efter annan frågade de om märket var av rent guld.
– Tänk, vad det kostar, sade de med tindrande blickar.
Guldet var det de beundrade mest. Guld var ett heligt
ting, det fanns nästan bara i fingerringar, där det betydde

äktenskapets helighet, och det fanns kring nattvardskärlets
kanter, där det var ännu heligare. Av guld var kungens
krona, och detta var en förminskad en. Hade någon i
Humla lyckats komma över en tiokrona i guld, så växlades
den aldrig. Nu tummade byfolket med förundran detta
mössmärke, där miniatyrbilden av den kungliga kronan
skapade nästan ett slags skräck omkring sig. Adrian kom
att stanna med mössan på sig onödigt länge.
– Han säger de har nytta av att ha den på sig, när de
reser på tåg och sånt, vågade modern till slut antyda.
– Nytta precis, det vet jag inte om jag sagt ...
– Jag tyckte du nämnde om det?
– Man blir ju bra bemött, sade han endast.
– Det är mycket nog, det, sade modern, liksom glad
över att hon ändå inte haft alldeles fel. Därpå drog de sig
allesammans in till det i kammarn framställda kaffet.
Fadern, som suttit tyst och stilla på sin stol, flyttade en
hand då och då. Han tycktes ha fått nog av det hela. Han
gjorde sig ett ärende och gick ut.
Grannarna började snart visa tecken till otålighet.
Ensamma med modern ville de på något sätt markera, att
de inte ämnade låta leka med sig. De tyckte hon började
bli väl stolt över sin son. Och de brann av begär att visa
henne, att de inte ämnade gå hur långt som helst eller
tänkte falla i farstun för vad hon kunde komma på att
ytterligare tillägga Adrian. De varnade henne för att för­
häva sig. Och när talet kom in på mässingskronan i mössan
än en gång, så bet en av granngummorna skarpt av:
– Det lät annat för en vecka sen. Det lät annat bara
för ett par dar sen. Hon sände en menande blick åt
Adrian. Då var det annat ljud i skällan ...

Och en annan sade:
– Det är nu gott och väl, men – men ... Hon blev
sittande med en kakbit mellan sina hallonröda gommar
utan tänder, färdig att bemöta, varhelst det gick.
– Det borde ju bli något av honom, när ni har kostat
på honom skolor och allt, sade man vidare inledningsvis.
– Vi har fått lära oss att inte flyga högre än vingarna
bär ... Det har åtminstone vi fått.
De var själva föräldrar, själva mödrar, som också sände
en tanke till sina barn, och de kände sig smått stuckna på
sina egna och sina barns vägnar, som det inte blivit något
särdeles av. De satt och blev sura över att höra hur en
enda upphöjdes alltför mycket.
– Jag vill inte tänka på det, sade också modern fog­
ligare.
– En annan har ju inget fått lära, och därför sitter man
där man sitter nu. Men man har ju fått lära sig arbeta.
– Vad har en annan fått lära? frågade modern.
– Vi har fått lära oss arbeta allihop ...
– Det har man.
– Arbeta och träla, det är vad man fått.
– Man tycker det är bättre att barnen stannar hemma
i alla fall, sade modern för att slippa få än en näsbränna.
Det är bättre om de tar vid, där en annan slutar en gång.
Hur de än kan slå sig fram på annat håll, så är det andra
bättre.
Arne, som gått i skolan men inte blivit något för det,
kom nu också på tal. Men nu berömde man Arne, därför
att han i alla fall stannat hemma. Sådana fluktuationer
undergick den allmänna opinionen ofta i Humla, när
något satte den i hård kläm.

Adrian satt tyst och passade ett tillfälle. Han följde
de lismande bybornas alla slingringar, satt och följde
moderns upphöjelse och nederlag, och han erfor på nytt
deras avundsjuka och förgrämda, packade hat.
– Jag brister nästan i gråt, när jag tänker på det, sade
modern åter rörd. Snart är vi alla gamla. Då är vi
ensamma. Hur ska det gå med jorden då?
– Det finns prov på att det som börjat aldrig så bra
ändå till sist kan gå illa. Inte vill vi misströsta, inte för
någon del, men ändå ... sade en av gummorna och jäm­
kade. Det fanns nu inte mycket kvar av moderns stolthet.
Adrian hade lyssnat fortfarande. Han satt och följde,
hur modern lät sig pressas till botten som en sten. Alla
var färdiga att trampa på henne. Nu angrep de henne för
hans skull, och modern försvarade sig maktlöst.
– Bara de får ha hälsan, så får det gå som det kan,
var allt hon kunde pressa fram, där hon satt och kände
sig omgiven av fiender i sitt eget hus.
Adrian såg de knipsluga minerna och lyssnade. Här
satt nu byborna, vilka nyss slagit ihop psalmböckerna
och strax ovanpå, för att få lite förströelse, försökte stuka
modern. I denna igensnöade by med dess mögliga tankar
fick inget träd växa upp i himlen. Modern hade varit den
som först tvivlat på honom, och när hon nu äntligen hade
börjat tro, så passade man på att låta henne snava, för
att man strax skulle få stena henne ... Han röck in för
att hjälpa modern. Men han störtade henne endast djupare
i fördärvet.
– Stockholm är ingenting ... Ni sitter här och pratar
som om det vore nånting så märkvärdigt, att jag inte

förstår mig på er ... Det är ju rakt ingenting, sade han
plötsligt.
Alla lyssnade.
– Är det ingenting?
– Jag menar stan i och för sig själv. I och för sig är
den ju ingenting.
– Det trodde vi, eftersom alla ska dit ... Och efter
det lilla en själv har sett av den ... Det trodde vi!
Man fattade det inte riktigt.
– Stan i och för sig, sade Adrian än en gång snabbt,
rädd att förstöra intrycket. Fast man träffar ju en del
kurrar därinne, som kan vara nog så nöjsamma. För lite
sen träffade jag som exempel en hamnbuse, som hade sålt
kroppen sin, medan han levde.
– Sålt kroppen ... stammade byborna förskräckta.
Han hade tillsvidare nått sitt mål.
– Det är ingenting ovanligt i det. Det fanns många
av hans bekanta, som gjort detsamma som han ... Full
när han kom och full när han gick, så hade han helt enkelt
sålt sig till ett sjukhus, för att de skulle få lära på honom
när han var död. Sextio kronor fick han, och pengarna
söp han opp strax efter.
Fadern hade kommit in och ställt sig vid dörren. De
lyssnande såg skrämda ut. Adrian undvek faderns ögon.
Förskräckelsen i kammaren blev dov.
– Men inte är väl Adrian tillsammans med busar?
frågade en av granngummorna vaksamt, och så var Adrian
åter i klistret.
Modern betraktade honom förskräckt.
– Inte precis det, men man kommer ju i beröring med

många olika slags människor. Man lär känna olika saker
och ting. Det kan inte undvikas.
– Inte är det väl möjligt – sålt sin egen kropp?
– Så sant jag sitter här.
– Det är synd, så man inte vill tro’t.
– Gud skydde dem, sade också fadern stilla.
Kallsvetten bröt fram på Adrians panna. Faderns
skugga skrämde honom. Skyggt såg han sig omkring i
kammaren – här satt han och ljög på sig fördömelsen,
bara för det att han måste säga något. Han kände för­
äldrarnas förebråelser slå emot sig. De gick inte lätt­
sinnigt och sålde sina kroppar till någon sal för att
studera på. De hade den heliga känslan för livet i behåll,
de hade aktningen för döden kvar ... Han såg att modern
var nära att gråta. Han hade förgått sig och försökte
berätta något glatt istället. Men det gick inte. Grannarna
började tala om döda, om olyckor och om sjukdomar, och
när det närmade sig städdags för djuren, tog de i handen
och gick.
– Hälsa till stan!
– Vi känner väl ingen där?
– Har han inte sett till henne Marta? ...
Adrian svarade halvhögt, i tron att alla inte hört frågan
riktigt.
– Vi har hört det skulle gå bra för henne med ...
Så har vi hört motsatt från annat håll ...
– Jag har inte sett till henne, sade Adrian likgiltigt,
men han kände hur han rodnade. Hettan steg till pannan.
Han kände hur hårfästet blev alldeles rött.
– Nejvisst, stan är ju så stor ...
– Ja ...

Grannarna gick hem till sitt. Det var dags att ordna
med djuren överallt, och även föräldrarna drog sig så
småningom ut i lagården. Adrian kom sig inte för att
följa med genast, och när han tänkte följa efter, så blev
han hindrad från det. Han fick besök.
Det var Arne, som fram på eftermiddagen kom gående
över från stationen. Han hade hört talas om att Adrian
var hemma, och nu ville han bara hälsa på honom, innan
han for igen. De gick tillsammans ett slag utåt skogen,
där de snöiga träden stod alldeles stilla. En röd rand över
skogsbrynet skvallrade om snö till natten.
Adrian hade letat rätt på en av sina gamla hattar, som
hängt kvar i farstun på en spik. Han tog inte på sig
mössan.
Han fann fruktansvärt lite att säga Arne. För honom
ville han inte ljuga. De gick mest och såg rätt ner i snön,
som ett stycke från vägen var punkterad av ett harspår.
– Där har det gått en julhare i natt ... Vad var det
jag skulle säga, det är inte mycket att vara i stan heller ...
Arne gick blek och full av tankar vid hans sida.
– Jag skulle ta musiklektioner, om jag var där. Har
du varit på någon biograf? Jag skulle försöka få spela på
någon biograf, om jag var därinne.
– Jag var på någon. Det var inte så märkvärdigt.
– Såg du dom som spelade? Såg du orkestern?
frågade Arne och blev ivrigare.
– Det var ett par, dom såg ledsna ut ...
– Hur var det annars? Hur var det när dom spelade?
Adrian försökte minnas något han kunde berätta, men
fann ingenting. Han blev åter tyst som en mur. Vägen
hade blivit smalare och de gick tätt efter varandra.

– Det kanske inte är så märkvärdigt som man tror,
och ändå skulle jag kunna ge allt om jag kunde bo där
och ta lektioner, sade Arne. Han gick försjunken i dröm­
mar. Adrian tog några granbarr och tuggade på. Ett fång
torr snö föll från en gran. Den röda randen över skogen
förstorades. Det började skymma.
I kvällningen, strax innan han skulle till att fara igen,
kom Sigrid och stack in huvudet genom dörren. Hon hade
inte synts till på hela dagen, fast hon mer än väl visste,
att Adrian hade kommit hem. Hon kom heller inte nu för
att hälsa på honom, utan hade ett ärende till modern.
Den bekanta, litet andfådda rösten hördes utifrån:
– Det är bara jag ...
Hon stannade i farstun, så att han såg henne genom
dörrspringan, och så att hon också kunde se in. Ansiktet
var till hälften omvirat med en rutig halsduk. Sigrid hade
tandvärk. Hon hade suttit inne hela juldagen, tittat genom
fönstret och sett andra komma och gå. Men själv följde
hon inte strömmen. Modern gick ut till henne.
– Ska hon inte stiga in?
– Nej, jag ser ut så ... Det var ett ärende hemifrån ...
De tisslade en stund i farstun. Adrian kände det som om
modern och Sigrid varit sammansvurna. Önskan att få ha
sonen ensam de sista minuterna segrade till slut över
modern. Sigrid gick igen. Genom fönstret såg Adrian en
skymt av den rutiga halsduken, som han tyckte luktade
kamfer tvärsigenom väggen.
– Såg du vem det var? Modern hade kommit tillbaka.
Han svarade henne inte.
Utan att invänta något svar började modern bädda
i kammaren. Hon lyfte kuddar och bolstrar som om de

varit tunga stenblock. Delar av blocken lade hon tillbaka
i den stora tvåmanssängen, där föräldrarna hade sitt läger
om natten. Emellanåt stånkade hon, liksom om bördan
blivit henne övermäktig.
Adrian satt tigande och betraktade henne från sidan.
Han kände igen alla lukterna, alla rörelserna, alla ljud.
Det var som om han ingen gång hade lämnat hemmet. En
ohygglig längtan slet honom redan bort från det, från
långsamhetens förtvivlan, från byns utpinade värld.
Modern lade sin hand på hans och sade:
– Här ligger jag och grubblar om nätterna ... Jag
ligger vaken natt efter natt och undrar bara hur det ska
gå för dig ... När kommer du hem nu – säg det!
– Jag vet inte. Han skakade bort handen och reste sig
otåligt upp.
Modern stod kvar en stund som om hon haft något på
hjärtat. Så sade hon:
– Ska du inte gå ut och titta på djuren, innan du
reser? Bryr du dig inte alls mer om oss?
De blev avbrutna i och med att fadern steg in genom
dörren. Över hans rygg låg några höfrön utsållade från
det han fodrat korna. Han gick in i köket och satte sig.
Modern lämnade bäddningen för att gå och tända lampan.
Kring lampglaset surrade flugan en stund, innan den slog
sig till ro för natten i en springa i taket.
Ingen sade något, och även avskedet blev tryckt. På
vägen till stationen kände Adrian sig lättad. Han gick
hastigt. Först hunnen ut genom bygatan vågade han stanna
och se sig om.




MAL KRING LJUSET.


X.

Marta hade kommit till staden ett år före Adrian. Hon
hade först tagit plats i familj, men trivts dåligt, därför
att skillnaden mellan stad och land där inte var så stor.
Hon hade ytterst liten ledighet, fick sova i köket liksom
hon gjort hemma, fick tillbringa dagen med att diska,
bädda andras sängar, sopa golven, det mesta alldeles som
förut. Och hon hade en helt liten lön, av vilken det inte
ville räcka till att sända hem något.
Landsbarn har tur i staden – till en början har de
nästan alltid tur. Det är vid den period, strax efter deras
ankomst, då fruarna söker landsflickor med röda kinder.
Det är vid den tid, då en del arbetsgivare, som själva
kommer från bönder, mjuknar upp inför en tafatt lands­
pojke, som står framför dem med jord kvar i sprickorna
i sina händer. Efter en plats eller två är denna lantliga
bouquet borta. Då kryper storstadens råa dimmor in i
märgen på dem och jagar stugvärmen sin kos från lem­
marna.
En dag tog Marta sig ledigt i två timmar och gick och
sökte anställningen på ett kafé på Kungsholmen, som
annonserade. Många sökte. Det stod en lång rad av flickor
före och efter henne. Många var stadsflickor. Många var
vana vid att servera. Det hjälpte inte. På grund av sitt

utseende fick Marta platsen. Det drog ett sus igenom
kaféet, bland gästerna, när hon lämnade stället. När hon
gick, kände hon att hon skulle komma att trivas. Hon hade
därmed tagit det första steget till det plan, som brukar
ligga i nivå med Kungsgatan.
Marta hade en landsflickas hela plastiska styrka. Hon
var hemifrån van vid att kunna dansa en hel natt och på
morgonen gå direkt till arbetet, som hon utförde utan att
klaga eller bli trött. Ofta sjöng hon. Hon tillhörde det
slaget människor vilka lever i sin ungdom, de som gör
arbetet till en fest, bara de trivs någorlunda, de som är
varma och hängivna, de mjuka kvinnor som är ämnade till
sensuella och livsstarka mödrar till många barn. Till slut
brukar de åldras utan grämelse, därför att de unnat sig
själva att leva, medan de var unga.
På kaféet började ett rörligare liv. Kaféet öppnades
klockan fem om morgonen och stängdes elva, när det
nästan var natt. Serveringen sköttes av två flickor, en
i taget, så att Marta ena veckan kom att bli ledig klockan
två på eftermiddagen och den andra elva på kvällen. Elva­
veckan var bäst. Hon kunde då betrakta natten som kväll,
kunde sova ut om förmiddagen, och ändå gå en stund och
se sig omkring i butikerna för varje middag, alldeles som
om hon varit en gift fru. Kaféet låg på Kungsholmen. Det
var helt nära Polishuset, varför det hade besök av de
långa, ståtliga konstaplarna, alltid i uniform och alltid
över 1,82 i längd, det brukliga måttet för poliskonstaplar.
Tidigast om morgonen kom det brandvakter, och mot dem
var Marta som en god mor. Ofta gav hon dem kaffe och
betalade det ur egen kassa. Fram på kvällen kom också
halvvuxna pojkar, idrottsungdom, som alltid diskuterade

och väsnades i lag och aldrig tordes vara ensamma. Någon
gång kom det gatflickor. Det var ett skiftande liv. Kaféet
bestod av två rum, mellan vilka det icke fanns någon
tröskel.
Så snart Marta hade slutat tjänarinneplatsen, hade hon
sett sig om efter en ny bostad. Hon fick tag på ett litet
varmt rum i en ganska proper lägenhet högst uppe i ett
hus vid Västerlånggatan. Under sig kunde hon höra stegen
från de gående, men hon såg dem inte. Värdinnan var
ett äldre, sjukligt fruntimmer. De tyckte från början om
varann. Åtskilliga kvällar satt Marta hemma och sydde.
Hon sydde sig en vit blus, öppen i halsen, för att ha på
kaféet, där det gick åt så mycket vita blusar. Värdinnan
satt då vid andra sidan av bordet och stoppade eller
lappade. Det var varmt, ombonat, och det luktade gam­
malt därinne. Nerifrån gatan trängde klappret av steg
upp till det lilla, mörktapetserade rummet.
Det var först efter en liten tid som Marta fick reda på
vad värdinnan gjorde. Hon hade inte velat fram med det,
fastän hon talat om mycket annat, som tycktes mindre
viktigt. Hon gick om morgonen och kom igen vid fem­
tiden, lika för var dag.
Litet förlägen talade hon till sist om vad hon var syssel­
satt med, när hon var borta. Under tiden granskade hon
Martas ansikte för att se efter, ifall det berörde henne
illa ... Hon satt på budningskontoret uppe på Söder, en
rest av något gammalt, av vilket Stockholm hade endast
ett och annat minne kvar.
– Fröken förstår, det är inte alla som har modernt ...
Alla har inte vattenklosetter ... Så kommer de till bud­
ningskontoret, när de vill ha tömt ...

Marta tyckte inte detta var så märkvärdigt.
– Det är väl inget att skämmas för, sade hon.
– Någon måste göra det också.
– Det förstår jag väl. Jag är från landet, och där
är man heller inte bortskämd med bekvämligheter, sade
Marta fullkomligt naturligt.
– Men fröken förstår, att jag drar mig för att säga
det åt alla ... Här i stan isynnerhet, där det ska vara så
precis allting ... Folk tycker inte om det.
– Säg inte fröken, säg Marta, för det heter jag.
invände Marta istället, och med det var de närmare
bekanta.
De kokade kaffe, dukade fram det på sybordet, sedan
satt de och hade det skönt, medan klappret från tusentals
fötter steg upp till dem från Västerlånggatans stenar. Det
var en bland många husliga kvällar de hade ihop.
Hela tiden tänkte Marta på sina gamla föräldrar. Till
systern, Josefin, skrev hon om staden i brev ett par
gånger, men ville också ha sänt henne en present. Hon
hade lämnat hemmet i avsikten att hjälpa dem alla. Men
vecka efter vecka gick, just ingenting blev över, och hon
sörjde mycket över detta. Hon skrev som ersättning långa
och utförliga brev hem. Men hon hade drömt om att
kunna stoppa ett par tior i kuvertet ... Ännu hade det inte
lyckats henne.
Marta hade något i sitt ansikte, i sina höfter och i sin
gång, som alltid eggade männen. På kaféet kunde detta
icke undgå att märkas. Kaféet fick fler och fler gäster,
så fort Marta hade varit där en tid, och det var omöjligt
att tänka annat, än att det var hon, som drog dit dem.
Hon inverkade på alla slags människor. Några av dem

var grova mot henne, men hon gav dem svar, så att de
teg. Hon visade mot skämtet en handfast rejälhet, som
avväpnade alla. De senilaste drog tillbaka sina händer.
Hade kaféet, som även var matservering för ölets skull,
lübsk skinka på den nedfläckade matsedeln, så slog det
aldrig fel att minst tjugu beställde ”löpsk skinka” en
sådan dag. Då nöp de henne kärvänligt, medan hon ställde
fram maten, och sade:
– Är det här som löpska skinkan sitter?
Marta skrattade och var hela tiden gott med.
– Tycker inte fröken som jag, att knackvurst är
bättre?
Marta dolde att hon hört samma skämt nyss förut.
– Det tar man en annan gång, svarade hon över­
raskande djärvt även för de djärva.
– Gör man?
– Det är klart, det tar man efteråt, sade Marta, vän­
dande på den vackra höften, som liknade höften av ett
ungt, vitt sto, vilket hade all sin ysterhet i behåll. Männen
eggades då av hennes kropp och av den friska lusten hos
alla hennes rörelser.
En kväll kom det in en flicka, som kallades Cecilia,
i sällskap med en karl som hade ett tatueringsmärke på
högra handen, och det blev ett litet uppträde i kaféet.
Marta tog resolut karlen i armen och förde ut honom.
Efteråt hörde hon en gäst säga:
– Han heter Krafft, den där. Men nu var han lätt
i alla fall!
Marta endast skrattade.
– Vissa saker kan man göra upp, när man är i enrum,
sade hon om en stund.

– Kan man?
– Det är mycket man kan göra då, sade Marta.
– Vad skulle vi göra, om vi var ensamma, vi två?
– Nej, nu måste jag gå, sade Marta skrattande och
svängde om på klacken. Blickarna följde henne likväl en
god stund.
Det var dagar fulla av prat med knappt dolda sexual­
symboler i alla tilltal och i alla frågor. Det var dagar fulla
av hetsande språk. Det var dagar fyllda av ömsom ridder­
lighet och ömsom grovhet. Det var Martas äventyr här,
och hon levde nu det växlingsrika livet, som hon drömt
om, på ett golv där hon själv tyckte händelserikedomens
rosor växte, men där andra endast såg spottblaskor. Marta
var nöjd med sitt liv och sin dag.
Hon började sällskapa med en poliskonstapel, en av
dem över 1,82, som såg ståtligast ut av dem alla. En kväll
överraskade hon sig själv med att hon tyckte om honom,
och sedan hade hon inte längre några invändningar mot
det han önskade. Hon följde honom hem, gav sig hängivet
åt honom, stannade hos honom om natten, och uppfyllde
om dagen vandringen genom de två kaférummen med
tankarna på att han snart skulle komma igen till henne.
Han kom också, satt i sin stränga, blå uniform en stund
och beundrade henne. Då skimrade för Marta de blacka
kaféväggarna med de buckliga ölskyltarna likt sagans sal.
Hon arbetade lätt. Hon började plötsligt sjunga på en
visa.
En kväll upptäckte hon att han bedrog henne. Då blev
hon rasande av smärta, alldeles som hon varit det av kär­
lek nyss, och hon gav efter någon tid, i grämelsen, vika för
hans bästa vän, en av de andra konstaplarna, som upp­

vaktat henne tidigare. Hon gjorde det fast hon inte direkt
tyckte om honom, endast för att hämnas. Men dagen efter
sparkade hon bort honom igen. Hon hade insett sitt miss­
tag. Hon ville vara ensam.
Efter den dagen kände Marta sig besviken på män. Hon
trodde ingen på kaféet. Hon började bli härdad nu, hon
sörjde, men hon lät aldrig misströstan få fatt med sig.
Hon bet ihop tänderna, grät en stund, men reste sig strax
efteråt. En tid gick hon galen av svartsjuka, och ett par
kvällar spionerade hon på den långe polisen och på hans
nya flicka. Men hon fastnade icke i grämelsen. Tvärtom
kände hon sig, så fort en tid gått, på ett nytt sätt fri. Hon
gick på fritimmarna ledig ute i staden. Hon njöt då otro­
ligt av sin frihet, och hon önskade sig inte någon ändring
i detta sitt liv.
En kväll, det var fram på våren, träffade Marta ihop
med Dolly, som på Kungsgatan kallades för Söderns ros,
och hon kunde sedan aldrig glömma den kvällen.
Det var på en flickbjudning. Martas kamrat på kaféet
tog henne med sig för att hon skulle få lära känna några
av hennes bekanta. Det hela var mycket oskyldigt.
Men i detta sällskap kom Dolly sent på kvällen inram­
lande, som om hon kommit från skyn. Hon var tidigare
bekant med flickorna, som anordnat bjudningen. Dolly
var som vanligt på väg till Kungsgatan, men av den
myckna samvaron med män, som för henne var hennes
vardag, fick hon ett barnsligt behov av att ibland också
träffa flickor. Hon sökte sig då till små, oskyldiga bjud­
ningar, där det inte förekom ens en droppe sprit. Där satt
hon glad och god som den oskyldigaste av dem alla.
Efteråt gick hon med förnyade krafter tillbaka ut på sina

gator, med van blick uppfattande de offer hon ville fånga,
som den erfarnaste av alla de prostituerade där.
Dolly var ytterst fint klädd, uppförde sig med en utsökt
ledighet, var full av lysande infall, suverän och likväl
naturlig, och intog alla med storm. Hon hade sin med­
födda takt, och hon hade sina underbara läppar. Det var
svårt att upptäcka ett drag av röta hos denna slösaktigt
utdanade själ.
För första gången klack det till i Marta, då hon fick
träffa en flicka, som hon kunde beundra helt. Hon blev
ett slag alldeles stum av beundran. På en lång stund ville
hon inte säga något till Dolly, av rädsla att skrämma
henne bort ifrån sig. Hon lät de andra flickorna prata
med henne, ha henne för sig själva. Tigande satt hon och
betraktade henne som en uppenbarelse från en annan
värld.
Dolly måtte ha känt det i luften. Så småningom flyttade
hon sig bort åt Martas håll. Hon tog sig an den vackra
landsflickan, som om denna varit hennes eget barn.
– Fröken är ny här? frågade hon.
Marta svarade ängsligt:
– Jag har varit i Stockholm ett år. Men jag känner
inte många flickor här. Jag fick komma med hit av en
händelse.
De andra flickorna småpratade, talade om kläder, pro­
vade hattar, kokade nytt kaffe och drack det ur små
koppar av imiterat japanskt porslin. En bjöd på cigar­
retter. De rökte, blåste röken ur näsan, skrattade och
måste ideligen tända cigarretterna på nytt.
– Det är roligt, tycker jag, sade Dolly ledigt.

Marta satt en smula beklämd av sin beundran för
henne. För första gången i sitt liv tyckte hon sig ha
träffat en dam. Hon bevakade sig själv för vad hon sade.
– Jag tycker också det är roligt, sade hon litet ängs­
ligt. Hon kunde inte finna på något förnuftigare att säga
till Dolly. Dolly tog liksom rösten ifrån henne. Allt blev
löjligt, utom det Dolly sade själv.
– Röker inte fröken?
– Jag har inte lärt mig det än. Jag tycker det smakar
illa, sade Marta och rodnade. Hon tyckte plötsligt att hon
borde ha rökt.
– Jag tycker vi kunde träffas en annan gång.
– Visst, jag är ju ledig om kvällarna – varannan
vecka ...
Dolly log. Marta log också. Så blev de sittande för sig
själva i ett hörn, helt upptagna av varandra.
– Jag arbetar bara på ett vanligt kafé, sade Marta
enkelt, när hon till slut vågade anförtro Dolly hur enkelt
hennes liv egentligen var.
– Det är väl vackert så.
– Inte kan jag röra mig i fina kretsar ... Men om
det passar någon gång ...
– Och jag har inte ens ett så kallat hederligt arbete,
det vet du kanske redan, sade Dolly enkelt och rättframt
och utan ens en tillstymmelse till tvekan. Därmed var
de du.
– Inte? frågade landsflickan förvånad.
– Jag är en sån där du vet ... Alla som är här vet
det också ... Jag går ut på gatan då och då, tar bra betalt
för det jag ger mig ... Männen har råd till det, och jag
tar bara sådana, som kan betala vad jag begär.

Det att lura männen tilltalade Marta i det tillstånd hon
nu var. Hon hade förändrats åtskilligt under denna korta
tid. Hon hade numera ingenting emot att männen blev
lurade, när de i sin tur lurade flickor, som blint trodde
på dem. Hon hade själv en bitter erfarenhet av sådant,
och hon tyckte inte att Dolly blev sämre för detta.
– Gärna för mig, sade hon. Jag tycker inte precis de
är några änglar, jag heller.
– Visste du inte det? frågade Dolly.
– De andra har inget sagt. Jag kan inte låta bli att
tycka om dig för det, sade Marta åter. Tror du mig, när
jag säger dig det?
Dolly skrattade åt henne. Marta började tala om landet.
Hon talade om hemmet och föräldrarna. När den värsta
rädslan gått över, visste hon sig aldrig ha haft så lätt att
anförtro sig åt en flickkamrat som hon hade det åt Dolly.
Dolly lyssnade hela tiden girigt på henne, när hon berät­
tade om landet. Marta greps av ett slags sentimentalt rus.
Hon blev nästan högtravande. Hon började skildra för
den nyvunna väninnan sin ungdom, om hur de dansade
på logarna, hur de kunde gå miltals om höstarna en lör­
dagskväll, hur de ibland fick åka med någon pojke hemåt
på cykelstången. Ur det hon berättade lyste vårarna och
tindrade höstarna. Det var erfarenhet på bottnen av den
lantliga rösten. Hon skämdes inte längre. Dolly blev van­
sinnigt förtjust. Utan någon som helst kunskap om landet
greps hon nästan till tårar. Hon ville höra Marta berätta
ännu mera. Marta själv kom i extas.
– Du måste lova mig att jag får följa dig till landet
en sommar!

Marta räckte henne handen. Det såg ut som om de båda
flickorna suttit och svurit varandra trohet till evig tid.
– Vad har ni båda för hemligheter för er?
De andra flickorna skrattade.
– Vi har funnit varann riktigt vi, sade Dolly hemlig­
hetsfullt.
Marta darrade av stolthet och glädje.
– Vet du vad min dröm är? frågade Dolly och böjde
sig fram för att de andra inte skulle höra. Jag har också
mina planer, fast jag lever ett sånt här liv ...
– Nej, berätta! Marta lutade sig också framåt. Deras
huvuden berörde varandra.
– Jag ämnar hålla på som jag gör ett par år till, men
vara rädd om mig hela tiden. Om två år har jag pengar
nog. Då tänker jag överta en parfymaffär vid en gata
uppe på Östermalm, som en jag känner rår om nu. Det är
mina planer.
Marta blev genast litet svartsjuk. Hon blev rädd att
mista Dolly. Instinktivt sökte hon efter en utväg att
behålla henne.
– Får jag inte hjälpa dig? frågade hon helt spontant.
Som biträde bara ...
Dolly syntes tänka sig om.
– Om du kan skaffa pengar, får du bli min kom­
panjon ... Jag tycker om dig ...
– Är det sant?
Dolly öppnade sina djupa, vackra ögon för väninnan.
Hennes ögonbryn lyfte sig från näsroten likt vingarna av
en fågel. I ögonvrårna låg några korn mjällt puder utsått.
Det såg ut som blomfrö, vilket befruktats av en tår.

– Här har du min hand på det, sade Dolly och räckte
fram handen. Det var den mjukaste flickhand som Marta
någonsin känt i sin.
Så satt de och småpratade ännu en stund, tills Dolly
gick. Hon förnyade än en gång löftet. Marta levde i flera
veckor på minnet av denna kväll tillsammans med Dolly.
Hon glömde den sedermera aldrig.








XI.

Som en otrolig enkelhet kom våren till stadsgatorna.
Det var i början av maj. Kungsgatan hade sällsamma
skiftningar för var dag, då dess husväggar fick en egen­
domlig mönstring likt oxideringen på gammalt silver.
Dagsljuset stannade kvar till klockan sju på kvällen.
Nätterna tog vid, tveksamma och blonda likt ungflickor,
vilka ännu aldrig erfarit någon smekning.
För var dag kom nya vårtecken. Från stadsträdgården
borta vid Skanstull körde lastbilarna ut väldiga, vajande
palmer genom gatorna. Det kom lass med tulpaner, lass
med pelargonier, lass med röda och vita och gula hya­
cinter, alla dessa landets blommor som adopterats av
staden, körande mot parkerna. Över rabatterna vävdes
blommönstren samman till färglysande täcken. Bilarna
vände tillbaka och hämtade flera lass. De körde i febril
fart, hastig som vårens intåg i Stockholm.
Stadsborna, som var gamla landsbor mest, började
anlägga balkongträdgårdar högt uppe på husen. De för­
vandlade en del av taken till trädgårdar. Framför fönstren
fäste de upp lådor, ur vilka krasse fick slingra sig ner.
De tävlade sinsemellan om de vackraste blommorna, all­
deles som om de ännu varit skolbarn, vilka haft sina
experimentträdgårdar bredvid lekplatserna i sin skoltid.

En del av innesittarna odlade upp kolonitomter i stadens
utkant, där de reste lilleputtflaggstänger invid lilleputt­
land och målade en liten vattenså blommande blå. De som
varit sjömän på stora hav förr, de skrapade nu sina båtar
och utrustade dem för Mälaren, som till en början för
dem bara varit ett träsk, men sedermera blivit ett hav,
därför att det var det enda de hade. De höll på med båt­
skrapningen i långliga tider, försökte dra ut på allt, så
att det skulle räcka länge. Endast de riktiga stadsborna,
de som på ett par generationer haft varken hav eller jord
i ådrorna, brydde sig inte mycket om dem. Men de var så
få, att de knappt märktes.
Moderat gick de tidiga vårkvällarna ut och satte sig
i planteringen på Maria kyrkogård. Han satt där på en
bänk tills skymningen kom och det vart kallt i luften.
Barn lekte på gångarna framför honom. Ibland tittade
han på gravstenarna med yrkesblick och läste på det frätta
guldet. Lindarna knoppades över hans huvud. Innan han
gick in och lade sig, tog han sig en tur till ölkaféet i
hörnan. Någon bekant träffade han merendels på något av
dessa ställen. När Moderat äntligen gick in, var han nöjd
med sin kväll.
Hötorgsmålaren hade utökat repertoaren. Han hade
övergett sina månar och hade istället vid horisonten på
sina tavlor dragit upp en dagbräckning, som hade zink­
vittets isiga färg. Strax framför dessa zinkvittsfärgade
dagbräckningar blommade häggar och äppelträd, nypon­
buskar och fläder. De var inte svåra att känna igen. Hans
enkla realism lyste från husväggen vid Kungsgatan.
När våren hade kommit till staden, upplevde Adrian
sin hemlöshet starkare än någonsin förr. Han kände den

till och med intensivare än under den första tiden i staden.
När allt var ovant, allt nytt, begärde han litet eller intet.
Kraven växte sig stora först då han hunnit se sig själv
i relation till sin omgivning.
De långa, blå vårkvällarna, sedan han slutat arbetet vid
posten, drev han längs gatorna. Inne trivdes han inte. Ute
blev han också orolig. Han började driva genom gatorna
likt en ung älg i vårens och brånadens tid.
En landsvägsluffares värsta problem är inte bröd­
hungern. Bröd finns nog ... Det är svälten på kvinnor
och vänner, som gör hans liv torftigt och icke värt att
leva. Det är den som kommer honom att känna sig utom
samhället och människornas värld.
För den som nomadiserar mellan stad och land är pro­
blemet liknande. Landsvägsluffaren blir celibatär, i hö­
ladan, där inga kvinnor finns, under främmandes tak, där
alla kvinnor är andras. Landspojken i staden går fort nog
till de prostituerade.
I staden blir landspojken alltid först proletär. Han står
som främlingen från landet lägre än stadsproletären. Han
kan vara hygglig och skötsam och han kan få en anställ­
ning, men denna anställning får han oftast som gatu­
arbetare, kusk, hantlangare eller expresskarl. Han lever
några grader under stadens liv. Han är mindre värd än
stadspojken i samma ålder och i samma inkomstställ­
ning – även för kvinnorna. Han kan icke leken, icke
sätten. Därför går han till de fattigaste av de prostitue­
rade, som för ett billigare pris tar sig an hans famlande
kärlek.
Men innan dess gör han alla de försök han kan för att
finna en kvinna för sig själv. Han vill älska henne och

gifta sig med henne. Vad han finner är prostituerade och
överlagd, beräknande dygd.
Kvinnan växer slutligen till det stora, till det enda åtrå­
värda för honom, men han finner inte de rätta vägarna
att nå henne på. Hur en kvinnovad om våren kan fånga
tanken hos den, som annars går i det djupaste grubbel på
att förbättra världen! Det finns långt flera kvinnor än
män – ändå jagar mannen kvinnan som om hon vore
unik, det sällsynta exemplaret på jorden ... Han tar emot
hennes uppmärksamhet som en märkvärdig gåva, hennes
gunst som en skatt. Om en man och en kvinna, ett enda
par, levde ensamma på en eljest öde ö, så skulle kärleken
vara som borta, driften bli en biologisk faktor endast, och
kvinnan komme att förlora denna favör, som hon vill
mista sist av alla.
Över sådant och mycket annat, som rörde kvinnan,
grubblade Adrian, när våren drev ut honom, när han
strövade omkring på gatorna, tills det blev natt. Han för­
sökte bli förnuftig och kall. Han försökte intala sig själv
oberördhet och lugn. Men han kunde det inte. För den
man, som har en kvinna bredvid sig, är hon icke hundra­
delen så mycket värd som för den ensamme, vilken på
avstånd ser hennes gång, hennes höfters rörelser, hennes
till någon annan man riktade leende. Landspojken som
kommer till staden inbillar sig att staden har massor av
flickor – just för honom. De finns där, han ser dem, han
gör tafatta försök, men han vet inte hur han skall nå dem
i stadens snår, som är av stål och sten, där gömställena är
av järn och där han inte hittar. Och till slut jagas han
genom gatorna endast av sin oro, går i tomning och finner

sig själv till slut ingenting värd. Då har han mistat sin
säkerhet och blivit feg.
Redan tidigt om våren hade Adrian träffat Jenny. Hon
stod som expedit i en liten ramaffär, dit Adrian bar post,
och så småningom hade de blivit bekanta. Han fäste sig
aldrig särskilt vid henne. För varje gång levde Marta
intensivt upp i hans minne, och Jenny blev ett slags ersätt­
ning för henne. Men så en kväll möttes de nere på
Centralen, dit landsbarnen drogs under sina långsamma
kvällar. De gick en stund och fördrev litet överflöd av
sin tid tillsammans. De satte sig på en bänk, tittande ut
i den stora stationshallen för att se efter, om de skulle
upptäcka några bekanta. Landsbor satt där i timtal vän­
tande på tågen de skulle med. Efter denna kväll tyckte
Adrian och Jenny, att de hade något gemensamt. De hade
börjat få gemensamma minnen.
Jenny var en enkel flicka. Hon älskade de enklaste
slagord av typen: ”Från stöket i köket – till festen för
gästen”, tyckte de var fyndiga, lyrik, bara därför att de
rimmade. I ramaffären var människorna ofta dumma mot
henne. De ville ha sina ramar för ”rampris”. De skämtade
ofta och ibland grovt med henne. Hon var duktig i arbetet.
Hon var nerifrån Sörmland. Hon hade stora, runda bröst
och mycken moderlighet. Hon lekte ofta med sitt vänstra
ringfinger, som om hon väntade sig att snart få två tjocka,
gula guldringar på det.
De hade ingenstans att ta vägen. Där Jenny bodde
bevakade värdinnan i rummet utanför alla sin hyres­
gästs steg. Hon måste ha dörren öppen. De drevs utåt
parkerna – alltid ville Jenny gå på marken, hon skydde
staden med all dess sten.

En kväll blev hon sentimental och började tala om
landet. Jenny drömde om att ha en liten stuga med röda
väggar. Hon uppfattade allting idylliskt. Helst av allt,
näst det att vara lyckligt gift, ville hon ha en ko.
– Skulle du verkligen vilja tillbaka till landet? frå­
gade han.
– Tänk, nu när det snart är sommar!
– Men har du inte märkt hur olyckligt landet är?
– Att ha en stuga under ett äppelträd, ungefär som
hemma, ett stort äppelträd, och så en massa syrener ...
– Har du inte märkt hur sjukt landet är?
Jenny ville inte lyssna på det örat. Hon började tala
om sina föräldrar. Hon berättade hur de hade det hemma.
Hon for ofta hem till dem. Längre kom aldrig Jenny i sina
drömmar.
Adrian gick och mindes stättan i den daggiga hagen.
Även han blev smått rörd av Jennys prat. Hur litet Sigrid
än betytt för honom, blev nu stättan ändå betydelsefull.
Dess nötta bräda låg blank i hans minne, och han för­
sonades även med tanken på Humla. Denna verkan hade
Jenny på honom. Han såg magnesiumskenet, då några
arbetare höll på att lägga om spårvägsrälsen ett stycke
bort på gatan. Han slets mellan Jennys lantliga idyller
och den intensiva, ivriga, blossande staden.
Då sade hon plötsligt:
– I går kväll var jag på klubben.
Han drog sig till minnes vad hon sagt först efter det
en stund gått, och han måste fråga om.
– Klubben ... Vad är det?
– På ungdomsklubben, den socialistiska.

Jenny var stolt. Hon gjorde en liten knyck på nacken.
De hade på nytt hunnit in i en av parkerna, där hon fick
trampa jord under sina fötter.
– Är du en liten socialist då? frågade han.
– Vi måste vara solidariska.
Som Adrian var individualist, som bönderna, förstod
han henne inte riktigt genast. Han hade alltid stått utanför
det som var ”klass”. Han frågade:
– Menar du, att du är emot kungen?
– Jag tror att arbetarklassen måste hålla ihop.
– Känner du dig som ”klass” på något sätt? frågade
han än mer förvånat.
Jenny tänkte sig om litet. Så sade hon:
– Jag är fattig. Vi är alla fattiga, mina föräldrar, jag
själv, alla vi på klubben ... Vi måste allihop vara soli­
dariska ... Vi måste känna gemensamhet ...
– Gemensamhet – med vem?
Han kom ihåg en historia om en fjantig dagsverkare
hemifrån, som var emot socialisterna, därför att socia­
listerna ville ha bort kungen. Den fjantiga drängen hade
en dotter anställd på postkontoret, och eftersom det hette
Kunglig post, så trodde han därmed bestämt, att posten
skulle försvinna samtidigt med det att kungen försvann.
Dottern skulle mista sin anställning ... Adrian skrattade
för sig själv åt det. Han hade närapå glömt bort Jenny,
då hon tillade:
– Du måste lova mig att gå in i klubben, fast du är
tjänsteman. Också tjänstemännen måste bli klassmedvetna.
De måste göra sig klart för vart de hör.
– Måste de det? ... Javisst.

Han gick och skämtade med henne en stund. Det var
något fattigt över allting hos Jenny. Hon var ”klass”.
Strax efteråt hade han glömt bort även det hon sagt om
solidariteten och om klubben. Han hade inte förmått att
bli tillräckligt intresserad av det, därför att han inte var
tillräckligt intresserad av henne själv.
Han träffade inte Jenny på en lång tid. Han slutade
upp med att bära posten i hennes distrikt. Kväll efter
kväll drev han gatorna, utan särskilt mål, utan att tänka
på något särskilt, bara driven ditut av våren och oron
inom sig. För var gång började han sin vandring full
av förhoppning att något skulle hända. Han visste inte
vad det var han väntade på. Han betraktade alla mötande,
gick som om han sökte någon, men uppsökte själv ingen.
En kväll hade han förirrat sig långt uppåt Vasastan.
I ljusringen av en gatlykta under Sankt Eriksbron fick
han se ett par ynglingar stå och spela kort. De spelade
stående. På marken låg några småslantar de spelade om,
och de böjde sig ibland ner och tog upp dem. Emellanåt
räckte de varandra korten. Några vita stjärnor lyste högt
över dem på en vårhimmel, som förstorade deras ensam­
het. Adrian gick och tänkte på landet. Så vände han och
gick tillbaka in mot staden igen.
Han nådde parkerna, stadens skogar. I Berzelii park
spelade militärorkestern han lyssnat till en massa gånger
förut. Mängder av folk stod på gångarna. Flickor par om
par, snyggt klädda fast i billiga dräkter, hembiträden och
kontorister om vartannat, vandrade sakta omkring arm
i arm, dunkelt medvetna eller öppet utmanande. Likt ett
töcken vilade våren över hustaken. Åtrån efter kvinnorna
gav åt männens ansikten ett lystet, idiotiskt uttryck. Några

flottister hade ställt sig i en grupp, spanande in under
träden, med uniformerna lysande som fetischer i mörkret.
Adrian tog sikte på en flicka, som han ämnade gå fram
och tilltala, när han väl fått klart för sig hur han skulle
börja. Han stod kvar nära en halvtimmes tid, gick ett
varv och kom tillbaka, och kom sig likväl icke för. Änt­
ligen beslöt han sig. Han tog ett par steg mot henne. Han
gjorde en rörelse för att lyfta på hatten. Då vände hon
sig skrattande om och gick sin väg hem till sin ensamma
säng. Han kände sig förlägen och kom sig icke för att
följa efter, och han förstod, att hon hade lagt märke till
honom hela tiden.
Denna kväll stötte han av en händelse på Jenny, som
hade varit ute och gått och var på hemväg. Han försökte
dölja att han blev glad. När hon ämnade gå, fortsätta åt
sitt håll, sade han:
– Vi kan gå och driva ett slag tillsammans?
Jenny vred huvudet ett par slag i rävskinnsboan, som
om hon velat göra halsen fri för något besvärligt. Hon
ville trugas.
– Det är sent ... Man måste tänka på morgondagen ...
– Än är det inte så sent. Vi går ett stycke!
– Ett stycke då.
De gick bort utefter vattnet och såg ner i det. På vattnet
nära intill dem simmade sopor, halvsjunkna blommor och
lossbrutna brädlappar, men utanför låg holmarna och
speglade sig i sjön och var vackra. Bakerst, i skuggan,
låg Söders höjder som en utsprängd fästning, svärtad av
seklers krutrök. Och ovanför dem stod himlen milt blå.
Kvällen drev dem närmare och närmare varandra, och
han tog henne under armen och ville följa henne hem. Till

slut tillät hon honom att följa med upp på rummet. De
satte sig, men Jenny satte sig medvetet så långt bort från
den lilla, magra sängen hon kunde komma. Utanför dörren
hörde de värdinnans tassande steg.
Han eggade upp sig av Jennys närhet och hennes rädsla.
– Sätt dig närmare!
– Jag törs inte ...
– Kom och sätt dig här bredvid!
– Tyst, hon lyssnar på oss därute.
– Det bryr jag mig inte om.
– Var tyst lite ... Där är hon igen ... Jenny lade
varnande pekfingret mot munnen.
Adrian rörde sig obetydligt. Sängen gav likväl ifrån sig
ett skrikande ljud. De var hemlösa, fast de hade ett rum,
som Jenny betalade med trettio kronor i månaden. Efter
en stund måste han gå.
Denna kväll vacklade Adrian ut på gatorna, uppeggad
av en kvinnas närhet. Ett vårligt regn hade börjat falla.
Likt fåglar med våta vingar strök vårnatten kring hans
panna. Luften var ljum.
Då han hunnit ner mot Kungsgatan, snuddade en främ­
mande flicka tätt vid hans sida. Hon var lång och slank
som en fjädrande gren. Han såg hur regnet glittrade på
hennes regnkappa och föll utför hennes höfter. I skenet
från en gatlykta betraktade han i smyg hennes ansikte.
På hennes kinder hade fastnat regndroppar. Tanken på
gråt gav honom mod och kom honom att känna sig som
beskyddare.
– Ensam ute så sent ... De började gå sida vid sida.
– Kan vi ta vägen någonstans? frågade hon helt natur­
ligt och saktade gången.

– Vart?
– Har du pengar då?
– Jag har inte mycket ... Vart då? ...
– Jag vet ett ställe i alla fall.
O, fattiga kärlek, bakgårdarnas kärlek, de små skumma
hotellens kärlek och kärlek för hetsade män! Det var
länge sedan vi, besegrande våra kvinnor, jagade på vilda
hästar bort över den gröna prärien! I ett främlings­
doftande litet rum högt under takåsen i ett hotell, där­
ifrån man kunde höra vårregnets jämna fallande, sjönk
Adrian för första gången i en prostituerads öppnade famn.
När hans ögon hunnit vänja sig vid mörkret, smekte han
henne. Hennes hud lyste emot honom med glansen av
fosfor. Hon hade brått och ville raska på.
– Slanten först!
– Vad heter du?
– Det hör väl inte hit ...
– Men säg det ändå! ... Jag kände en gång en
flicka ...
– Om du nödvändigt vill veta det, så heter jag Lisa.
Lisa Ek heter jag ... Varför frågar du det, förresten?
– Jag vet inte ... Jag heter Adrian ...
De skildes efter en kort stund. Han gitte icke ens följa
henne. Besviken och otillfredsställd vände han hem. Hon
tog vägen ner mot Kungsgatan, där våren redan höll på
att besegra natten.








XII.

Kungsgatan är inte stort mer än en kilometer lång. På
sin största bredd är den knappa fyrtio meter. Om livet på
dessa stenkvadrater vet de flesta litet eller ingenting.
Under vårens blåa himmel flög glädjeflickorna ut som
bjärtfärgade fåglar. Mellan fem och nio översvämmade de
gatorna, strax efter fem för kännarna, som kunde urskilja
en ledig flicka redan på vägen från kontoret, då gatorna
ännu vimlade av folk, först framåt niotiden för de osäkra,
då en flicka måste ställa sig på trottoarkanten och snurra
runt på klacken för att de skulle våga tilltala henne och
komma med förslag ... En mer eller mindre märktes
knappast.
Marta började så smått denna vackra vår. Hon gjorde
i begynnelsen de upptäckter, som en kvinna gör, de upp­
täckter som för några blir grundläggande för hela deras
syn på världen och mannen. Marta upptäckte plötsligt, att
en kvinna aldrig behöver skämmas, bara hon är vacker.
Hon behöver inte direkt kunna någonting, inte uppföra sig
synnerligen väl, inte vara särskilt intelligent eller ha en
fin uppfostran – ty över allt detta står skönheten. Hon
skall likväl finna massor av beundrare, just därför att
skönheten står över allting.
Marta gjorde det första gången en vecka, då hon var
ledig på kvällen och behövde en ny kappa, men pengarna

från kaféet inte räckte till. Som varje vacker kvinna var
hon svag för kläder, ty skönheten kräver alltid mer,
medan fulheten alltid är förnöjsam. Marta mindes också
Dolly, och hon mindes hur bestickande fräsch Dolly var!
Allt detta var en tillfällig lättfärd hos henne. Men innerst
inne bar hon den hemliga tanken på Dollys löfte. Hon
måste bli värdig väninnan till den dag, då de kanske
skulle ha ett arbete tillsammans.
Denna första gång valde Marta med en utomordentlig
omsorg. Hon bestämde sig till slut för en banktjänsteman.
Han behandlade henne vänligt. Han gav henne också
hennes glädje som kvinna. Hon fick tjugufem kronor för
sin uppoffring, som inte var någon, och hon stannade kvar
till morgonen hos honom.
Då gick hon direkt till kaféet, rätt överlägsen och stolt
över att hon var på väg till sitt arbete, fast hon visste sig
ha tusentals utkomstmöjligheter på annat håll. Hon beslöt
sig att hädanefter inte krusa någon.
Följande dag sände hon i ett brev hem tio kronor och
skrev, att det kunde bli till någon liten sak åt små­
syskonen ... Hon tyckte själv, att det var en obetydlig
summa. Hon översände den därför på ett sätt, som
gjorde att den inte skulle verka stor gåva med några
anspråk.
– Aldrig fick jag någon tia skickad från Stockholm,
när jag var barn, sade hon glatt, medan hon lackade
kuvertet. Hon lovade sig själv att sända en större summa
en annan gång. Händelsen hade inte ens förödmjukat
henne så mycket. Den ånger, den väckt till liv, uppvägdes
mer än väl av glädjen över att hon äntligen kunnat sända

en slant hem. Det var den första sedan hon kommit till
staden.
Nästa vecka, då pengarna var nästan slut, utan att
ha räckt till den nya kappa Marta sett ut åt sig, gick
hon emellertid icke ut för att förtjäna några nya. Hon
ringde inte ens till tjänstemannen, som hon lovat göra.
Hon fick lust att visa honom, att han missräknat sig.
Hon lekte med honom, så som han förut lekt med
henne ... Hon talade till och med illa om männen i ett
par dagars tid.
Detta var icke helt en lek hos Marta. Ångern hade
kommit ett stycke bakefter. Hon hade blivit betänksam för
vad hon gjort, och endast Dollys exempel förmådde lugna
henne.
Nu arbetade Marta en hel vecka, då hon hade den sena
kvällstjänstgöringen. Hon gjorde det i tron att det skulle
komma god tid. Hon ville icke gå ut på gatan mera. Hon
hoppades kunna samla drickspengarna hon fick på kaféet,
tills de räckte till den nya kappan. Då skulle hon visser­
ligen inte kunna sända hem något. Även detta fick då
anstå.
Men det kom icke någon god tid. Därtill kände Marta
sig sysslolös på förmiddagarna, då hon endast kunde gå
omkring och betrakta de kläder, som hon inte hade råd
att köpa. Alla flickor hon såg hade klätt sig fina till
våren. Hennes kamrat på kaféet förtjänade inte mer än
hon själv, och likväl hade kamraten skaffat sig en ljusgrå
dräkt. Marta var inte så beslutsam längre.
Och den följande veckan gick hon ut för andra gången.
Hon brydde sig inte om att ringa upp tjänstemannen, som

väntade på henne, emedan hon inte ville göra honom
självsäker och stolt. Istället gick hon Drottninggatan,
Kungsgatan, Birgerjarlsgatan – ett par varv. Hon gick
och drev som hon brukade göra ibland om kvällarna, då
hon var ledig. Det tycktes henne själv som om det inte
varit någon skillnad. Och likväl var det en viss skillnad
på det. Hon kände sig inte fullt så glad som hon gjort
tidigare.
Det råkade vara en olämplig kväll. Marta kände ännu
inte konjunkturerna på gatans börs för flickor. Det var
mitt i veckan och i slutet av månaden. Männen hade ont
om pengar. Marta gjorde ett dåligt parti. Hon fick en
mindre summa än förra gången. Hon hade dessutom miss­
tagit sig på mannen hon följt. Efteråt kände hon äckel
åt alltsammans.
För att döva allt detta ringde hon upp banktjänste­
mannen redan följande kväll. Han råkade vara upptagen
då, men på lördagskvällen var de tillsammans. Marta
kände sig nöjdare med sitt liv, dock utan att vara helt
nöjd med det, och hon kunde äntligen köpa kappan.
När hon kom hem sent flera kvällar å rad, undrade
värdinnan var hon varit. Marta kände sig en smula kränkt
över frågan.
– Jag har en pojke, sade hon som något självklart.
Vi har varit ute.
Den varma, litet instängda luften i rummet luktade
naftalin efter det att värdinnan hängt in kläder för
sommaren. Nerifrån Västerlånggatan hördes det vårliga
klappret av steg.
– Marta ser sig väl för bara?

– Jag är ingen barnunge längre, sade hon och tyckte
i och med detsamma att det hela var ovärdigt.
– Det menar jag inte ...
– Jag vill tro det!
Hon tänkte på hur de suttit och sytt i sällskap, och hon
tyckte hon varit dum, som släppt värdinnan så nära inpå
sig. Hon beslöt sig för att hålla värdinnan på avstånd
hädanefter.
– Arbetar man på dagarna, så bör man väl ha något
roligt för sig sen, sade hon. Hon tog åter på sig hatten,
fast hon inte tänkt gå ut genast. Från gatan steg klappret
av steg.
– Jag är inte Martas förmynderska, det var inte det
jag ville.
– Jag vill inte ha någon heller!
– Säg bara till, ifall Marta skulle få det svårt på något
sätt!
Den gången brydde hon sig inte ens om att svara. Det
föll henne plötsligt in, att det luktade budningskontor
inne. Hon tog på sig den nya kappan och gick ut.
Marta började få bekanta ute. De flesta träffade hon
genom Dolly, men ett par ordnade hon bekantskapen med
på egen hand. Hon hade sett dem tillräckligt många
gånger, nu kände hon dem. Ur gruppen avskilde sig till
slut en elit av fem flickor. De var inbördes ganska olika.
Tack vare Dolly kom Marta från början i kontakt med
även de mer otillgängliga av dem. Hon kände sig smickrad
över detta.
Från första gången hon träffade Lisa Ek, tyckte hon om
henne. Det hade varit Lisa själv, som tagit anstalterna
för ett närmande. Och när det väl var gjort, var Marta

smickrad för det en flicka som Lisa Ek ville vara bekant
med henne. När hon en kväll tillsammans med kamraten
från kaféet av en händelse mötte henne, sade hon högt,
så att väninnan skulle bli förvånad:
– Hej, Lisa!
Slank, vacker och lång, som en fjädrande gren, klädd
i en ny ljus vårdräkt, gick Lisa Ek förbi dem. Hon nickade
tillbaka.
– Vem var det?
– Å, en flicka jag känner ... Mer sade hon inte. Marta
tyckte att hon höjt sig själv i väninnans ögon. Hon var
stolt över att hon blivit igenkänd på en gata ...
Marta fann att öppenhjärtigheten var det mest utmär­
kande för Lisa Ek. Hon var öppnare än ett barn. Lisa
arbetade i ett skrädderi på Brahegatan, där hon hjälpte
två barndomsvänner med att sy och pressa kläder i deras
lilla konfektion. Barndomsvännerna var gifta med varann.
De bodde alla tre i två små rum, varför Lisa inte trivdes
inne om kvällarna. Hon hade sytt sin dräkt själv, och det
var om detta som Marta och hon först kommit att tala.
Marta hade en del av sina lantliga föreställningar kvar.
Hon hade som barn alltid fått gå i hemsydda kläder, vilka
till på köpet suttit illa och varit fula. Hon hade den av
landet inlärda respekten för varje flicka, som kunde sy.
I Stockholm hade hon hittills skämts för att tala om
sådant. Då hon träffade Lisa, verkade det gåtfullt befriande
för henne, då hon hörde, att Lisa Ek sytt sin egen kjol.
Det var först långt senare hon fick höra att hon sydde
som yrke, men icke ens detta kunde då förta det tidigare
intrycket. Flickor blir aldrig så kräsna, att de inte kan
beundra en hemsydd klänning, och de blir aldrig så för­

fallna, att de inte också älskar att tala utförligt och länge
om det. Inte ens på gatan fryser denna kvinnovärme helt
bort ... Det gemensamma intresset förde Marta och Lisa Ek
närmare varandra.
Redan första kvällen de träffades tog Lisa upp en liten
klocka, som hon hade inlagd i vadd och förvarad i väskan.
– Den här klockan fick jag, när jag var tre år.
– Hur gammal är du nu då? frågade Marta.
– Gissa! ...
– Det kan jag inte.
– Gissa hur gammal klockan är bara! ...
– Tjugu år?
– Tjuguett!
– Då är du tjugufyra.
– Det är klart! Att du kunde gissa det äntligen!
De skrattade båda två. De stod i hörnan till Holländare­
gatan och brast ut i ett skallande skratt, som kom fot­
gängare att vända sig om och se på dem. De trodde kanske
de var ett par familjeflickor, som mötts för att tala om
någon oskyldig förälskelse i skolan.
Efteråt gick de tillsammans ett stycke. Ingen av dem
nämnde ett ord om varför de var ute. Lisa Ek gick slank
och lång, litet för lång för att vara flicka, vid Martas sida.
Hon tycktes inte bry sig ett dugg om omgivningen. Hon
var klippt som en pojke. Van att sitta med benen i kors på
skräddarbordet hade hon en liten rest av yrkesställningen
kvar i kroppen, även när hon var ledig. Hennes gång var
karakteristisk och syntes på långt håll på Kungsgatan.
Folk lade också fort märke till henne. Lisa var eljest den
mest vanliga blandning, som en glädjeflicka oftast är. Ena
stunden kunde hon tala tungt om sina sorger och bekym­

mer, men sekunden efter, eller till och med samtidigt,
kunde hon gå och gnola på en kuplett, ”Det är min lilla
hemlighet ...” eller ”Det måste vara kärlek till det ...”.
Hela Världen, glädjeflickans vän, och de romantiskt hållna
gottköpsmagasinen upptog hennes lediga stunder. Hon
läste massor av dessa av sentimentalitet drypande berät­
telser om otur och framgång, men också om hjältar, som
till slut allesammans besegrade svårigheterna och vann
lyckan. Hon trodde blint på dessa berättelser. Hon identi­
fierade sig själv med personerna i dem. Hon lovade Marta
att vid något tillfälle få låna vissa, särskilt gripande
nummer av sparda veckotidningar. Hon lovade Marta att
få låna också de mönster, efter vilka hon sytt sin egen
dräkt. ”Skratta bör man, annars dör man” – det var
hennes valspråk. Marta blev betagen i henne. Lisa Ek
vann. Hon hade inte några choser för sig, och då de skilts
åt, försökte Marta gnola efter hennes kupletter. När det
inte ville lyckas, beslöt hon sig för att köpa texten på
vykort till ett par av dem.
Den nästa, som Marta lärde känna, var Viran. Dolly
presenterade henne. Hon kunde aldrig lära sig tycka om
henne. Men hon lärde också av henne. Staden var en ny
värld, där hon samlade erfarenheter från alla håll. Hon
lärde sig något av alla.
Viran föraktade i grund och botten män. Hon betrak­
tade dem som material, uteslutande som material, och som
ett ganska bristfälligt material till och med, vilket hon,
när det var som bäst, kunde utforma efter sina egna önsk­
ningar. Marta med sin djupa kvinnlighet, med sitt oför­
därvade erotiska sinne älskade djupast sett männen. Hon
hade aldrig kunnat bli blaserad på män som Viran. Viran

hade stora, halvt borgerliga vyer. Hon hade börjat så
smått i Malmö, hemstaden, men i de svenska städerna
i landsorten, även i de största av dem, går prostitutionen
till på ett annat sätt. Flickornas kunder beställer på
telefon. Flickorna går sällan ut på gatan i syftet att välja
ut männen där, männen går heller inte ut på jakt på det
vanliga viset. Det skulle märkas för mycket. Viran hade
dock snart tröttnat på Malmö, och då hon trott Stockholm
vara framtiden, reste hon dit. Praktisk, som hon var,
hade hon tagit några andra städer, Norrköping, Örebro,
Västerås, i förbifarten. Det hade inte blivit någon succé
på någotdera hållet. I Stockholm lärde hon sig snart
behärska yrket. Hon såg bra ut, hade ett skökvitt, neutralt
ansikte och en smidig kropp. Hennes sätt att gå var redan
det ett mönster för en flicka, som var ute för att fånga
män, utan att själv låtsas se åt dem. Hon tog ett skenarbete
i en parfymaffär på Storgatan, just den affär som Dolly,
Söderns ros, reflekterade på, och där en annan prostituerad
också var anställd. Den som ägde butiken hade själv i sin
ungdom bärgat skördarna i Kungsgatans kanjon. Sedan
hon fått det bra ställt, då en rik åldring underhöll henne
och affären gick utmärkt, låg hon i Alperna på senvintern
och våren. Då hon kom hem om sommaren, tog hon in
semestervikarier, därför att både Viran och hennes väninna
ville vara fria en tid under den varma årstiden. Hon gick
fram på dagarna ner i sin butik och såg över sin rörelse.
Hon var gråhårig, verkade förnäm dam och hade en stor
aktning hos kundkretsen, som inte mycket visste om henne,
utom det att hon hade det gott ställt. Hon talade i butiken
med kunderna ofta om sina utländska resor. Det impone­
rade på alla.

Viran och den andra flickan, som också var anställd
i butiken, bodde tillsammans. De gick ut tillsammans. De
gick sällan ut före halv elva på kvällen. De kunde ta hem,
och de tog ofta hem en enda man, som de sedan tillsam­
mans skötte om efter önskningar. De var beräknande i sitt
arbete, skickliga i yrket, de lät sig aldrig ryckas med av
passioner i någon affär, som de inte var fullt säkra på
i förväg. De hade få men utvalda kunder. Så småningom
hade de utbildat sig till specialister på degenererade och
perversa, vilka sökte efter ettdera änglarena oskulder eller
också utomordentligt erfarna kvinnor. Omkring trettio
variationer utgjorde registret, schemat, som de strängt
behöll som en firmahemlighet för andra flickor, vilka
arbetade mera indivduellt än de. Hemma hade de akt­
studier, som kunderna fick se för tio kronor stycket, eller
mindre, eller mer, om det föll sig så. I övre lådan av en
vacker rokokobyrå förvarade Viran sitt en gång avklippta
hår, som hon stundom använde som slaga. För ett enda
besök försäkrade flickorna sig ofta om upp till tvåhundra
kronor. Någon gång fick de betydligt mera, men de var
ärliga mot varandra i dessa affärsförbindelser. De bedrog
sällan eller aldrig en kund, de gjorde överhuvudtaget
ingenting utan att först ha kommit överens. Rika öster­
malmsbor betalade stundom med check. Flickorna gick
då i banken om förmiddagen och kände sig som fina
fruar, vilka kvitterade ut legala äktenskapliga understöd.
De levde ett rikt liv, som hindrar en människa från att
sjunka så det syns. Viran var även litterärt intresserad.
Hon hade hemma en ganska god samling svensk litteratur.
Hon hade haft författare bland sina manliga vänner och
hade fått dedikationsexemplar – i signatur – av ett par

ganska högmoraliska böcker. En, som hon funnit särskilt
generös, hade hon låtit binda i vackra band. Hon hade
ständigt någon bok av sina älsklingsförfattare liggande på
nattduksbordet.
Viran var en motsats till Lisa Ek, glädjeflickan med
Hela Världen till sin vän. Hon var vad man i vardagslag
menar med ”en bildad flicka”, och hon var aldrig rädd
för någon polis. Tillsammans ämnade de två väninnorna
fram emot sommaren köpa sig en bil för två- eller tre­
tusen kronor. De skulle då resa Sverige runt, möjligen
också över till Norge och Danmark, ligga på pensionat,
icke ta emot några män på månader, utan vila sig och ha
det skönt. Viran beskrev alltid denna deras plan med stor
skildringsförmåga, icke utan poesi, och hon fängslade
också männen med planen, eftersom män egendomligt nog
alltid låter sig eggas av situationer med kvinnor, varifrån
de själva är utestängda. Då männen befann sig i den
sinnesstämningen, gav de gärna flickorna en rund slant
för att de skulle få sätta sin plan i verket. De kände sig
då som donatorer, de fjädrade sig som granna fåglar, och
de understödde talet om resan, önskande, att den säkert
skulle bli av. De hade bitankar med det för framtiden, då
de kanske någon gång själva icke skulle ha så gott om
pengar ... Men Viran skrattade efteråt åt dem. Hon för­
aktade männen. Hon var fatalist och trodde med säkerhet,
att hon var förutbestämd till det hon var, eller hon tog
det icke så hårt. Men hon lät icke slumpen trassla till det
praktiska livet. Hon hade i ensamma stunder tankarna
kvar på att gifta sig en gång med en man, som hade gott
om pengar. Hon skulle välja under tiden för att till slut ta
den bästa chans, som gavs henne ... Hon var beräknande

och klok, dock icke så, att hon missunnade sig själv något.
Någon enstaka gång i veckan gick hon på restaurang,
men alltid ensam. Väninnan gick då på en annan restau­
rang, ensam på sitt håll. De spände ibland någon hundra­
lapp på nöjen, men drack alltid gott vin och berusade
sig inte mer än som krävdes för att glömma. De tog
dessa kvällar som frikvällar, de höll sig då borta från
varandra för att få avspänning, för att få vänskapen att
hålla ut. Viran satt sådana gånger suverän i lokalen,
oåtkomlig för alla, otroligt självsäker och behärskad inför
alla frestelser. Hon brydde sig då ingenting om män.
Snarare gladde hon sig då åt att se de unga, languissanta
kvinnorna. De beredde henne den omväxling, som stor
trötthet behöver. Fick någon bekant syn på henne, så
hälsade hon avmätt, eller hälsade inte alls, beroende på
vem det gällde. Hade hon icke varit glädjeflicka, skulle
alla ha erkänt att hon haft en exemplarisk karaktär. Den
karriär hon gjort hörde icke till sådant, som i och för
sig brukar föraktas. Hon tillhörde det ytterst lilla antal
prostituerade, som hade ett slags yrkesmoral, inom sitt
område strängare än till och med hennes kunders.
Marta blev presenterad för Viran av Dolly en kväll, då
hon gärna skulle velat gå fram och hälsa på sin väninna,
men drog sig därför att denna stod och talade med en
elegant dam. Efteråt visade Dolly på alla sätt, att hon
borde känna sig stolt över att ha gjort Virans bekantskap.
Viran imponerade på något sätt på Dolly. Dolly hade icke
hennes klarhet, icke heller Virans hårda och kalla hjärna.
Högst få av flickorna hade någonsin fått göra Virans
bekantskap, men Marta fick det, därför att Dolly, som
alltjämt kände sig som den vackra landsflickans beskyd­

dare, satte en ära i att införa henne hos alla sina vänner.
Dolly var generös. I grund och botten var hon god. Hon
kunde och ville offra.
Och likväl kände Marta sig från första stund mer främ­
mande för Viran än för någon annan. Bilen och de många
pensionaten förmådde icke fresta henne mycket. Hon stöttes
snart bort av Virans skepticism, av hennes kyla, av hennes
isiga förakt för män. Hon var själv för sund för Virans
frostiga människouppfattning. Dess höstliga glans, hur
vacker den än kunde synas henne, spred en stram skönhet,
som Marta väl kunde beundra, men icke lärde sig att
tycka om.
Oändlig var Kungsgatans värld, full av vanemänniskor,
av särfall och undantag. Bleka Rut återigen var Virans
fullkomliga motsats.
Under de blå vårkvällarna, då Hötorgsmålaren ställde
ut sina falska skogslandskap, tavlorna med deras stelbenta
älgar och plåtaktiga, spelande tjädrar, och många män­
niskor stannade i flock för att beundra denna härlighet,
kom Marta en kväll att träffa en ny flicka där, som stannat
en stund på steget liksom hon själv. Snart fick hon reda
på att hon hette Rut. Hon var lika gammal som Marta.
Hon hade glasögon, vilka likväl inte vanprydde henne.
Rut var alldeles för skygg för Kungsgatan. När hon
mötte Martas blick, tycktes hon bli förlägen och ämna
fortsätta. De stannade vid bortre änden av tavlorna.
– Det är inte alls likt, sade hon plötsligt.
Marta tänkte genast på, att på det sättet skulle aldrig
Dolly ha inlett en bekantskap. Hon ångrade sig. Hon
låtsades strax därefter se åt sidan.
– Vilka? Tavlorna?

Rut såg upp under sina glasögon, vilka hade smala
hornbågar.
– Tavlorna, sade Marta som om hon blivit över­
rumplad med att ha talat högt för sig själv. När bekant­
skapen väl var gjord, var hon glad över att hon antastat
henne.
Vilken fin flicka Rut var! När de väl träffats, sökte hon
sig snart till Marta som till en mor. Hon ville berätta för
henne ... Bara man var flicka och villig att sälja sig, så
behövde man knappast mer ... Männen hade egentligen
så små fordringar, och nästan alla hade olika fordringar.
De skötte själva om resten ... Rut kunde ingenting av
konsterna, hon drevs bara fram över trottoarerna som ett
fjunigt och förirrat blomfrö, vilket drivits med vinden ...
– Jag vet det, för jag har trampat skog själv, sade hon
alltjämt stannande framför tavlorna.
Hon var dotter till en skogvaktare, men föräldralös vid
unga år. Född i någon liten by i Jämtland, där vintern
var lång och sommarn kort, hade hon aldrig haft en pojke
före nitton. Det var då hon kommit till Stockholm, råkat
i nöd, måst gå ut på gatan sent en kväll för att få en
bostad. Hon hade fått stanna i ett främmande rum en
knapp timme av natten. En halvfull, medelålders läder­
handlare tog hennes oskuld. Efteråt svor han över henne,
därför att hon förorsakat honom besvär, som han icke
förutsett. Hon hade varit för blyg för att i förväg tala om
för honom, att han var den förste mannen ... Inte heller
förstod hon fullt ut det som skedde med henne. Hon var
hela tiden rädd att hon inte skulle få några pengar av
honom. Hade hon fått sova natten ut, skulle hon inte ha
tänkt på det. Men efteråt ville hon inte ens vänta på

pengarna – hon sprang sin väg. Upplevelsen hade varit
för häftig, för brutal, för plågsam för henne. Omkring
en vecka senare upptäckte hon att hon var smittad. Efter
könssjukhuset fick hon en plats i en familj, där hon kom
om mornarna och gick om kvällen. I lön hade hon femtio
kronor i månaden, men rummet hon delade med en arbets­
lös modist och en uppasserska, bägge gatvana, kostade
henne trettio. Fastän hon hade plats, tvingades hon åter
ut på gatan. Ängslan att möta bekanta till familjen hade
där förföljt henne med en stadig skräck, och till slut hade
det hänt. Hon hade måst sluta.
Marta blev från början djupt gripen av Ruts berättelse.
Hon kände sig hela tiden överlägsen. Hon tog sig an den
lilla, kurande Rut som om hon varit hennes barn. Hon
frågade henne om hon hade klena ögon, eftersom hon
måste ha glasögon, och tog henne med till ett konditori,
där de drack choklad tillsammans. Där frågade hon Rut
ifall hon inte kunde få någon plats på landet ... För en
gångs skull kunde Marta känna sig som stadsflicka gent­
emot en lantlig skyddsling. Hon frossade i detta, samtidigt
som hon fäste sig alltmera vid den nyvunna väninnan.
Några dagar senare träffades de på nytt. Denna lantliga
flicka hade en förunderlig finhet, hon hade en naturlig
takt, som icke kunde undgå den gentemot människor alltid
vakna och iakttagande Marta. Hon kunde inte bedra någon.
Hennes glasögon, hennes dialekt, hennes blyghet försatte
henne för alltid ur konkurrensen med Marta. Istället kunde
hon berätta. Marta satt då andstilla och lyssnade till
henne. Hon hade skog i sina minnen. Hennes far hade
varit en kring flera socknar berömd jägare, ett slags gen­
gångare från den tid, då provinsen ännu hade fria spår­

finnare och stigmän. Han hade tagit Rut med sig, då hon
ännu var helt liten, på långa färder in i skogarna. Hela
sin barndom hade hon sprungit i mjuk mossa – hon
visste minsann hur mossa såg ut! sade hon och blev litet
ivrig. Hon visste också hur en tjäder såg ut, då den spe­
lade. Om allt detta berättade hon för Marta. Kungsgatan
var för hård för henne. Första gången hon gick ut för att
förtjäna pengar på gatan hade hon sprungit undan, så
fort någon närmat sig. Karlarna hade svurit efter henne:
”Vad går ni då här för?” Hon vart rädd att ha gjort något
galet, och när hon försökt bemästra den värsta oviljan,
hade hon stillatigande följt med någon man hem, då hon
klätt av sig och blundat ... Hon gick ännu på våren varmt
och tjockt klädd, som man gjorde i hennes hemtrakt, i en
tjock blå jumper och i ogenomskinliga strumpor. Hon
ville i det längsta ta väl vara på sig, och hon gjorde det
också beträffande det yttre, ehuru hon måste offra sitt inre
åt främmande män.
– Sköt om dig bara! sade Marta i sin nyvunna roll av
den erfarna.
– Du skämtar väl inte med mig? frågade Rut skyggt.
– Jag – nej. Jag måste själv göra likadant som du,
men det är för att jag skall kunna hjälpa mina föräldrar
och syskon ... Man kan hålla sig uppe, fast man måste
gå ut en och annan kväll!
– Jag undrar det?
– Äsch prat ...
Ända till dess de skildes, ett par år senare, då Rut
redan hade börjat glida djupt utför, behandlade Marta
henne som ett barn från landet, vilket i all sin blyghet
krävde hennes hjälp för att inte förgås.

Men av alla de flickor, som Marta träffade under våren,
och hon träffade dem allesammans på gatan, där de hade
sitt ärende, var Ingalill likväl den hon fann mest besyn­
nerlig. Tanken på henne tröstade Marta många gånger,
då ruelsen trots allt kom. Att Ingalill fanns tycktes henne
som tillräckligt bevis för att en flicka på gatan icke
behövde sjunka. Ingalill var på något sätt glädjeflickans
samvete. Hon fyllde andra med optimism, därför att
hennes eget liv tycktes ligga så egendomligt klart.
Ingalill var liten och hade ett ärr på kinden. Det var
efter en obetydlig brännskada, men det såg ut som om hon
evigt nyss hade blivit kysst på just den fläcken. Hon var
en av ingenyerna, men hon fortsatte att vara det, också
sedan hon gått på Kungsgatan i flera år. Även annat var
liksom outvecklat hos henne. Hon hade infantila drag,
ofta stack hon tummarna ut mellan fingrarna på det sätt,
som småbarn brukar göra, utan att synas tänka på det.
Det verkar då som ett fosterminne, men hos Ingalill ver­
kade det bara så utomordentligt barnsligt, då hon satt på
konditoriet eller på kontoret och försökte se förnumstig
ut och gjorde det. När hon talade med någon, tycktes hon
vilja framstå sann till ytterlighet. Hon syntes i varje ögon­
blick vilja skada sig själv med sin omutliga sannings­
kärlek. I verkligheten var hon förljugen på ett för henne
själv fullkomligt ofattbart sätt. Om dagarna, när hon var
på kontoret, hade hon måst avvisa chefens förslag mer än
en gång. Hon hade likväl fått stanna kvar, emedan hon
var skicklig och hade ett vänligt sätt. Hon hade en fäst­
man, som var montör. Denne berömde hon ständigt, även
inför andra män, som blev onda på henne och tyckte att
hon kunde fästa sig något vid dem också, men hon brydde

sig inte ens om att lyssna till detta. Istället talade hon
om ”hur det var”. Hon ville vara fin för sin montör. För
att kunna vara det, och för att kunna vara i nivå med hans
släkt, som var en småborgerlig släkt, drevs hon av svält­
lönen på kontoret ut till gatan minst en kväll i veckan. Hon
passade på de kvällar då hennes fästman gick i en afton­
skola. Första gången hon varit i montörens släkt tyckte
man mycket om henne, men man hade också granskat
hennes kläder. Hon hade känt på sig, att hon inte varit
fin nog. Detta hade förolämpat Ingalill i hennes innersta.
Och med ohygglig beslutsamhet hade hon gått ut på gatan
och sålt sig till dess hon skulle på besök hos fästmannens
föräldrar nästa gång.
Om allt detta berättade hon, även inför sina tillfälliga
bekanta. Ingalill passade till sitt namn. Utom det att hon
var liten, barnslig och hade den infantila oseden med tum­
marna, var hon endast tjuguett år. När hon trutade med
munnen, trodde man sig ha en liten bortskämd familje­
flicka framför sig, som ännu var ovetande om det hårda
och besvärliga livet.
Ingalill förvånade alltid männen med att tala om all­
ting med dem.
– Vi kommer väl alldeles för djupt i det filosofiska?
frågade de, då samtalet hotade att förvirra sig bort från
ärendet. Ingalill förde det gärna bort från ärendet.
– För min del kan vi gott tala om allvarliga saker,
sade hon och försökte se stött ut. Hon trutade med munnen.
När männen trodde att hon blivit förolämpad, fortsatte
de för sin heders skull att tala allvarligt än en stund, tills
de omärkligt kunde övergå till något annat.
– Men det var väl inte det vi skulle tala om ...

– För den delen kan vi gott hålla på, sade Ingalill.
– Men nu slutar vi väl i alla fall? Männen tog henne
om midjan och försökte få henne att följa. Hennes midja
var smal och barnsligt mjuk.
Hon var kräsen. En gång hade hon följt en assessor
i någon hög rätt. Han hade blivit så intresserad av henne,
att han inte ens kommit sig för att göra henne sitt tänkta
förslag. Då han istället på ett passande och korrekt sätt
föreslagit henne äktenskap hade hon skrattat. Ingalill hade
skjutit tillbaka hans gåva. Hon hade förälskat börjat tala
om sin montör.
Hon var oberäknelig som en barnunge, men hennes
inställning till gatan, som ju bara var en bisyssla för
henne, var präglad av en ofantlig handlingsstyrka, som
man inte skulle kunnat tro henne om. Så ofta hon själv
tyckte om någon tillfällig bekantskap, tycktes en sådan
man också ha velat ge henne allt. Egentligen skulle hon
då ha velat ge sig helt och fullt åt honom. Men alltid kom
hon ihåg montören. Hon disciplinerade sig då med ett
slags barnslig sorgsenhet, som gjorde henne än vackrare.
Hon nekade att ge sig helt.
– Jag får inte, sade hon plötsligt. Hon visste mycket
om yrket, även att kunna dölja, när hon endast spelade
kärlek. Yrket tycktes inte ha satt ett enda spår hos henne.
Hon brydde sig inte om att smussla med något. Hennes
barnsliga sorg över att inte helt kunna ge sig hän lik­
nade ett barns sorg över att inte få komma med bort
och leka.
– Varför får du inte? frågade henne en kväll en
vacker pojke, som hon valt ut bland hundratals män på
Kungsgatan.

– Jag ville nog, men jag har honom ... Det är bara
åt honom, som jag kan ge allt.
– Men när du ändå är tillsammans med andra?
Ingalill tycktes tänka sig om.
– Jag är inte tillsammans med – andra, inte med
vilken som helst!
– När du ändå är tillsammans med mig, envisades
han och rodnade. Varför delar du på dig på något
sätt?
– Är jag inte snäll då? frågade hon barnsligt och
syntes förolämpad av frågan.
– För honom är det väl samma sak, om du är helt
eller bara till hälften ...
– Är det?
Ingalill gjorde stora ögon, men förändrade sig ej. Hon
syntes inte begripa invändningen.
– Är det?
– Det är klart ...
– Men det skulle jag aldrig kunna, när jag har
honom ... Och hon började på nytt att tala om sin
montör.
Av logik förstod Ingalill, likt ett barn, icke ett spår.
Men hon hade sin egen logik, ett tjuguettårigt barns logik,
och hon hade sin kärlek till en viss man, vilken i hennes
ögon aldrig tycktes kunna förringas av hennes handlingar
och ord, liksom hon icke tycktes betrakta sig själv så
avsevärt mycket sämre, därför att andra män ägde henne.
Hon gjorde det för hans skull. Hon tröstade sig med det,
ifall hon ens behövde tröstas.
Ingalill var en gåta. På Kungsgatan såg hon ut att ha
sprungit för att plocka blommor istället för att som de

andra flickorna följa halvfulla män hem. Det var Inga-
lills hemlighet, detta.
Sådana var, tillsammans med Dolly, de fem flickorna,
som Marta väl allesammans lärde sig något av, men inför
vilka hon ändå alltid försökte vara sig själv och verka
äkta.








XIII.

Orolig som en älg strövade Adrian genom staden om
kvällarna. Han fortsatte till långt in på nätterna. Med
stora förhoppningar på att något överraskande skulle
hända honom gick han ut igen för var kväll, då han väl
kommit hem efter att ha slutat sitt arbete. När intet hände,
vände han besviken för var gång tillbaka.
Kungsgatan är inte stort mer än en kilometer lång, och
den är på sin största bredd inte ens fyrtio meter, men
fastän alla nykomlingar drogs dit som malarna till ett
ljus, hade Adrian och Marta ännu icke träffats.
En kväll, då Adrian inte visste vad han skulle ta sig
till och vårens oro åter jagade honom ut på gatorna, slank
han in på ett litet kafé, som han lagt märke till redan
under den första tiden i staden, men aldrig kommit sig
för att gå in i, emedan han trodde att det på något sätt
var ”fint” därinne. Bord och stolar var fulla av utländska
tidningar, vilka visade, att här följde man med tiden.
Lokalen tycktes helt liten, men hade en källare inunder,
dit lufttillförseln var stängd. Från denna källare förde en
glugg upp till gatan, försedd med ett nästan igengrott
fönster. Om man klev upp på en stol, såg man på andra
sidan gatan ett nybygge i grodperspektiv. Väggarna i
källaren var dekorerade med bilder av betande kor kring

ett av tobaksrök nedsvärtat Akropolis, som något påminde
om Ekotemplet i Haga, men som troligen var en dekora­
tionsmålares egen fantasikonstruktion, måhända för en
kafferäkning.
Detta ställe hette ”Morgonstjärnan” och besöktes isyn­
nerhet av bohemerna. Ibland satt man uppe i korgstolarna,
under den maskätna palmen där, men oftast slank laget
ner i källaren. Man var där avskild, kunde diskutera vad
man ville, och sammankomsterna fick en ton av samman­
svärjning, som icke var oangenäm. På dagarna klev då
och då någon av laget upp på bänken, betraktade bygget
genom gluggen och tecknade ner spridda iakttagelser om
arbetet för att vid tillfälle använda dem i en dikt. De
flesta knåpade och skrev litet. Ingen hade dock någonsin
fått ut någonting. Bohemerna var utanför produktionen,
och det var deras stolthet, att de var det.
Här träffade Adrian för första gången Kurt, Pelle
Snusk, Vatten och Traveller. Här satt de, alla landets
barn, som nu var stadens kavaljerer, och lekte fågelfria
så gott de kunde. Den romantiska tidsåldern var slut, men
alltid hade en genidyrkare rätt att svälta ihjäl, och än
var det icke förbjudet att ta sitt eget liv, bara man gjorde
det under någotsånär diskreta omständigheter.
Han kom från första kvällen in i sällskapet, hälsades
välkommen, emedan man trodde att han också var skald
och han aldrig fick tid att förklara sig riktigt. Han lärde
sig rätt fort åtskilja dem – Vatten från Värmland, högst
upp, lille Kurt från Västerbotten och Pelle Snusk från
Västerås. Traveller, som alltid talade om resor, var bara
från Sigtuna, men han hade en gång gjort ett slag över
till Norge, och efter detta var han stommen i en kosmo­

politisk klubb. I fickan bar han ständigt italienska, franska
och tyska tidningar, som han demonstrativt satte sig och
läste i, då han på något sätt kände sig förbigången.
Samtalen var kvava. De liknade luften. Några kvinnor
syntes inte till, men vännernas frubyten, tidningsredak­
törernas djävulskap och egna misslyckanden bildade sam­
talets understa, bittra syra.
– Du ska berätta vilka paddor de allesammans är,
uppmanade den de kallat för Vatten och vände sig till
Kurt.
– Det vet kamraten ...
– Det är inte så säkert han vet. Han tycks vara
nykommen.
– Vet du inte? frågade Kurt och duade honom utan
vidare, som om han varit kung i sin källare, och som om
de andra varit hans undersåtar där.
– Jag vet inte säkert ... sade Adrian trevande och
gjorde en ansats att förklara sig. Han blev på nytt
avbruten.
– Det vet han!
– Läs något istället. Läs en dikt, så beställer vi ner
varmt kaffe.
– Har du pengar?
– Jag känner servitrisen. Läs nu! Sätt igång bara, så
ordnar det andra sig nog.
Ur röken avskilde sig så småningom den de kallat för
Kurt klarare. Han tycktes anse sig själv som något slags
ledare för de andra, undantagandes Traveller, vilka också
merendels teg, då han gjorde ett tecken att tala. Trots
detta började de alltid med invändningar strax efteråt.
Kurt var en liten karl med urgröpta kinder och ett

insjunket bröst, vilket föreföll att vara inpressat av all
smärtan i världen. Han citerade allehanda författare, men
mest Thoreau, som han vände upp och ner på för att inte
själv framstå som någon plagiator. Det föreföll som om
han drömt sig själv kommande från prärien för att med
väldig kraft sjunga om ett nytt Stockholm, vilket skulle
resa sig i skyskrapor på de holmar, mellan vilka den vilda
älgen för bara några århundraden sedan vadade med vatten­
drypande buk. Han intresserade sig i ungefär lika grad
för grottmänniskor som för den förfining, den degenera­
tion, som han numera antog fanns endast hos överklassen,
och det citat av Thoreau han därför älskade mest var det
om kapplöpningshästen, vilken aldrig dragit en säck säd
till någon kvarn. Som fattig landsortspojke hade han en
hemlig beundran för den skimrande lyxen. Han trivdes
illa med underklassen, som den gör, vilken själv kommer
från den, men han var alltid hänvisad till den, och för
att få en fattig hämnd, utan att våga visa det rätta sinne­
laget, diktade han därför alltid omedvetet om de rika.
Kurt läste något. Det var inte gott att avgöra vad det
var, men medlemmarna av församlingen lade pannorna
i djupa veck, och Pelle Snusk satt med halvslutna ögon.
Därpå tog kritiken vid.
– Den där är så dålig, så den kan du inte sälja annat
än i arbetarpressen, fast då får du sätta annat namn
och ett ”fil. kand.” under namnet, sade Vatten skonings­
löst.
– Varför måste det stå ”fil. kand.”?
– Det är sesam, det!
– Den föll kanske något mot slutet, sade Traveller,
utan att man visste om han skämtade eller menade allvar.

– Tyckte du? Näst sista versen är inte riktigt genom­
bakad än ...
– Den är inte det.
– Sälj den till körsnärernas jultidning! Föreslog Vatten
skoningslöst. Eller kanske till något brandstodsbolag ...
– Eller till någon mecenat, som köper den, så du
slipper se den tryckas ...
Så höll man på och pratade en god stund. Adrian för­
stod inte riktigt, hur så många ord kunde knytas till så
litet, men han tyckte inte han ville opponera sig. Plöts­
ligt sade Kurt:
– Jag gör den på gammaldags vers och går till ”Fram­
steget”!
Därmed var man inne på kapitlet om tidningsredak­
törerna igen. Kurt, som behövde medgång för att känna
sig som skapande, tycktes försjunka i bitterhet. Adrian
fick nu av samtalets gång veta, att Kurt sökt sig in i
arbetarpressen, men att arbetarpressen numera bara tog
in studenter. Den tog inte ens längre in Kurts verser, sedan
också några studenter lärt sig att skriva hjälplig, revolu­
tionär vers. På en av de betydelsefulla redaktionerna satt
en gammal grovhuggare, som varit ölutkörare i sin ung­
dom. Han kunde inte skriva själv, men eftersom han vid
ett par tillfällen gått i fängelse för tidningens räkning
och det sista tryckfrihetsmålet tagit knäcken på honom,
så hade han fått fäste vid tidningen som redaktör för ”det
litterära”. Han var proletär förut, en bra proletär, och nu
kände han sig som proletär fortfarande, när det kom
någon med ett fint namn upp på redaktionen. Men när
det bara kom en fattig skald, så kände han sig som över­
klass, och nu hade också hans egna barn tagit studenten.

”Är det inte snällt av mig, att jag låter en som er skriva
här, när vi har rikt med tillgång till skolat folk?” brukade
han fråga Kurt. ”När mina egna barn har både studenten
och allt”, brukade han tillägga. Och han lade strax
handen på Kurts axel och sade som förklaring: ”Men jag
gör det ändå ... Vet ni vad? ... Jag tycker synd om er.
Ser ni, det är saken ...” Kurt erkände med indignation
i rösten, att detta förekommit och var sant.
– Du ska tala om vilka paddor de är! uppmanade den
de kallat för Vatten.
Kurt berättade ett stycke till, men det var tydligen
sådant man redan hört många gånger. Han talade om en
kritiker, som bodde på Söder, och som därför alltid
berömde en viss författare, som också bodde på Söder –
alla hans böcker och allt han skrev. Kritikern kände lokal­
patriotismen, och lokalpatriotismen hos honom hänförde
sig till just Söder. Men de båda kunde också hitta på och
mötas däruppe ibland, och de tyckte det var otrevligt att
vara ovänner, ifall de möttes ... Människan lever en kort
tid och skall sedan dö. Det var ingen idé att vara saklig
och rättvis för något så tillfälligt.
– Är det sant?
– Det är sant vartenda ord!
– Tror du inte? Då skulle du få höra vad jag vet om
det, sade Vatten.
Pelle, som endast då och då tycktes göra bohemresor
till Stockholm och eljest dvaldes borta, såg alltjämt tviv­
lande ut. Han antecknade emellanåt tankar, som han
ämnade överföra till Västerås’ horisont och framdeles
möjligen komme att använda polemiskt.
Traveller läste tidning hela tiden och tycktes inte bry

sig om småtterierna i vännernas litterära halvvärld. Han
satte då och då fingret på en rad, reste sig oroligt, slöt
ögonen till hälften och började hastigt gå fram och till­
baka på golvet.
Under det han gick mumlade han. Han trummade med
fingrarna i ett bord, satte sig ner och flög upp växelvis.
Han befann sig långt borta, kanske i Kina, i det främ­
mande. Men om ingen brydde sig om honom, så tycktes
han snart ledsna och vilja komma tillbaka igen. Traveller,
med all sin utdrift, föreföll att vara nästan den ende, som
man riktigt visste var man hade.
Nu talade man om böcker, och Pelle Snusk skyndade
sig med landsortsnyfikenheten, som drev honom på ett
par dagar till högkvarteret, att inhämta så många olika
uppgifter som möjligt.
– Pekoral, sade Kurt enkelt till nästan allt han
frågade om.
– Den där Fagerlind, som var med här en gång, lär
ju också ha skrivit något?
– Pek, sade Kurt.
Kurt hade ledsnat, och han högg in på det centrala,
som var han själv, eftersom han föreföll att vara den med­
vetnaste individualisten bland vännerna. Han sköt undan
motgångarna, ignorerade Traveller, som lyssnade skep­
tiskt till honom, och höll istället en harang om vad han
gjorde, vad han tänkte göra och vad han redan hade gjort.
Till sist föll han ut i ett slutackord, som till tydlig
biavsikt hade att informera Adrian:
– Har jag inte företagit ett tvärsnitt genom det här
samhället ungefär som man klyver en limpa? frågade han.
För fyra år sen drog jag papper på en dragkärra till W:s

tryckeri. För två och ett halvt år sen bar jag räkningar
dit, då när jag var inkasserare. Och i fjol vår ledde jag
ombrytningen av en tidning där, en tidning som jag skrivit
själv till största delen ... Jag känner det här samhället,
lita på det! Mig slår man inte på fingrarna!
– Tidningen dog med första numret, sade Vatten blekt,
riktande sig till Adrian.
– Jag känner inte till den, sade den som kallades för
Traveller. Han satt stor, blöt och hängig i sitt hörn och
såg ett ögonblick upp från sina utländska tidningar lik­
som för att fånga en replik i luften.
– Den var för bra för att kunna leva länge, medgav
för detta redaktörn.
– Den var för dålig för att ens kunna bli riktigt född,
sade Traveller. Den vart född så gott som dödfödd. Det
vart den!
Så höll man på och pratade en kvart igen. Allt var
jargong här, och det mesta var negativt, men mest hatet.
Just som man hållit på att komma ihop sig om Kurts
avdöda tidning, så hade även den konflikten bilagts. Alla
samtalsämnen syntes uttröskade, och alla visste hur litet
överraskningar den andre kunde komma med, varför ingen
längre brydde sig om att lyssna, utan endast gav akt på
sig själv.
Plötsligt röck Kurt upp sig. Han hade kommit in på
sitt älsklingsämne, han citerade mästarna. Hans gråa
kinder fick färg, ögonen glödde. Han hade alltjämt en
mission i livet.
– Vi måste börja på nytt, vi måste bygga en ny värld
omkring oss, vi som kommer från det stora, orörda landet!
sade han entusiastiskt.

Vetefält (som påminde om Västerbottens korntegar)
gungade, prärien (som liknade Ladugårdsgärde) sträckte
ut sig, skyskraporna (med stockholmsfärg) tornade upp
sig bakom orden, när han mässade:
– Surdegar är vi! Från de fattigaste klasserna, från
de mörkaste trakterna kommer vi. Vi är de befruktande
överallt. Det är vi, som gör det!
Adrian mindes spillrorna av ett samtal första kvällen
i staden och kände något bränna till inom sig vid Kurts
ord. Men sekunden efter var all entusiasm hos Kurt åter
som bortblåst. Han sjönk sakta, med kutig rygg, ihop vid
bordet, där han satt.
Då Adrian reste sig för att gå, tog ingen någon vidare
notis om det heller. Endast Pelle Snusk stack fram handen
och sade:
– Du kommer väl igen? Kom ihåg, att alla människor
är paddor!
Det om paddor tycktes nästan vara ett hälsningsord.
– Jag vet inte ... Dom är kanske det.
Traveller nickade som om alla dessa bekymmer före­
fallit honom alltför små. Adrian stod på gatan – än en
vårkväll, då han inte visste vart han skulle ta vägen.

*

Den kvällen hade Adrian en intensivare känsla än van­
ligt av att han inte kunde uttrycka sig själv, när han
träffade nya människor. Han kände mycket väl med sig,
att hans största svårigheter inte var av materiell art. Han
hade gott kunnat svälta och fara illa, det hade inte gjort
honom så mycket. Men det värsta var att icke kunna
uttrycka sitt eget jag, sin personlighet. Så snart han var

ensam, tyckte han att han ville så mycket. Men det stupade
alltsammans på någon schism i hans personliga liv, som
gjorde att han i hastigheten inte kunde få fatt i sig själv.
Hade han kunnat det, tyckte han, skulle han också ha
kunnat utföra stordåd ...
Ju mer han tänkte på det, desto tydligare kände han
med sig, att han gick omkring i staden utan att kunna
finna någon riktig uttrycksform. Det gällde alla situa­
tioner, det gällde i arbetet och det gällde, när han träffade
andra. Han kände sig på något sätt som en dumb – nej,
han kände sig rätt och slätt dum. På landet skulle det allt­
sammans ha varit mycket enkelt. Där hade han sin tradi­
tion. Människorna han träffade samman med i staden hade
också sin tradition, där, men det var den traditionen, det
fästet han saknade. På så sätt blev han ensam ... Han
kände sig ensammare än någonsin, och han fortsatte att
inåtvänt bestirra sig själv liksom om vårkvällen omkring
honom varit en spegel.
Då han kommit upp på Kungsgatan fick han syn på
en flicka, som gick några steg framför honom. Hon syntes
ämna vända, gick tveksamt och stannade ibland, dock
utan att se sig om. Han vände själv, för att avståndet
inte skulle bli för kort, och gick så tillbaka, så som han
gjort så många gånger under dessa blåa vårkvällar, när
alla tycktes vänta på äventyret, som aldrig kom.
Hon svängde om på klacken. Då röck han till och blev
stående med klappande hjärta. Hon kom tveksamt gående
fram mot honom. Det var Marta.
Överraskad som en skolpojke, som ensam möter sin
kärleks föremål i någon vrå av skolgården, visste han först
inte vad han skulle säga.

– Goddag, Marta ... Det var länge sen vi språkades
vid ... Går du här?
Hon tycktes svara honom undvikande och såg sig ett
par gånger omkring.
– Som du ser. Det var verkligen inte i går vi träffades.
– För var dag har jag gått och väntat på att möta dig.
Du lät aldrig höra av dig?
– Här är jag, som du ser ...
– Jag ser det, sade han bittert.
– Nej, jag gjorde inte det ... Jag visste ju inte ...
Han betraktade förstulet Marta. Hennes utseende var
förbluffande stadslikt. Hon var mycket fint klädd, och han
hade till en början svårt att föreställa sig den förändring
hon genomgått. Ett minne av en hölada med gistna bräd­
väggar, genom vars springor blåsten for ut och in och
utanför vilken man kunde skymta en gran med vajande
spira, dök upp i hans minne. Han såg hennes ansikte med
den lockande, lättsinniga munnen. Detta ansikte var sig
likt. Endast ögonen var anlöpta, som av bristande sömn.
Han ville återknyta till ett nattligt samtal en gång, då
drängen Vilgott hade spionerat på dem, men kom sig inte
för genast, och strax vände sig Marta om för tredje
gången.
– Väntar du någon?
En spårvagn mötte en annan mittför på gatan. Bullret
gjorde att han måste skrika. Frågan lät nästan som ett rop.
– Så synd att det var just i kväll vi råkades. Jag har
stämt möte och måste gå när som helst. Jag måste kanske
gå nu, genast ...
Han kände svartsjukan göra rösten osäker, när han sade:
– Då måste du gå ...

Ensligheten slog på nytt in vågor av misströstan mellan
dem och tycktes resa osynliga hinder. Han kände att de
var åtskilda och han stred förtvivlat med att övervinna
hindret. Medan svartsjukan sved i hans hjärta betraktade
han än en gång skyggt Martas av trötthet anlöpta ögon
och erfor besvikelsen som en besk smak.
– Konstigt i alla fall, här träffas vi efter ett år och
måste skiljas så gott som genast ... Han hade velat säga:
”Här träffas vi, små syskon i stadens buller, och får inte
följa varann ...” Han hade tänkt att säga det, men nu var
hans entusiasm borta, och han kunde icke finna några ord.
– Jag bor så att vi inte kan träffas nu, men om någon
tid kan vi göra det, sade hon och tycktes tänka på det som
varit och farit. Hon gjorde sig redo att gå. Den vackra
höften sköt fram under vårdräkten, likt en båge, som
syntes alltför spänd.
– Låt mig inte hindra längre, sade han buttert. När
hon nämnde namnet på kaféet, där hon arbetade om
dagarna, låtsades han inte ens lägga märke till det.
– Adjö då ...
Plötsligt sprang i Martas ögon fram tårar.
– Adrian – förlåt mig i kväll ... Vi ska träffas snart,
alldeles för oss själva, och då ska vi tala om förr också ...
sade hon stammande.
Hon vände och gick hastigt ifrån honom. När han såg
hennes rygg, mindes han den första, daggiga natten.
Han följde en stund försiktigt efter henne med svidande
minnen. I Sveavägshörnet stannade en bil tätt intill trot­
toaren och tog upp henne. Han vände och gick hastigt
gatan tillbaka. Över Kungsholmen hängde våren som
blåelse. I Adrians inre störtade allt huller om buller.








XIV.

Stockholm hade sin sommar. Hettan förlamade staden.
Slutet av juli hade varit påfrestande, och värmen blev
i den följande veckan fantastisk. Asfalten i gatorna löstes
upp, så att bilringarnas firmastämplar kunde avläsas i
avtrycken. Firmorna hade experter ute, vilka grubblade
på nya reklammetoder. Skor fastnade. Plåttaken upp­
hettades till smältgränsen. De som bodde på vindarna
stektes levande. I de stora husen på kvarterens södersidor
rostades människorna som på grill. Kvinnornas ömtåligaste
former avtecknade sig bakom de tunna, lätta tygen. Alla
stadens kvinnor blev plötsligt vackra. På nätterna gick det
inte att sova, och alla, som kunde det, flydde också ut till
landet, till skärgårdarna, till parkerna och till stadens
utkanter. Då de återvände, gick bilar och bussar med
öppna huvar som förut. De andades sin dödshetta på fot­
gängarna. Tanken på semestern uppfyllde alla, och arbets­
intensiteten sjönk oerhört. Nationen förlorade tusentals
arbetsdagar på hettan.
”Under morgondagen pålitligt uppehållsväder för hela
landet”, lästes det i radion för varje afton, som mistat
sin svalka.
En lördag, det var en av de sista dagarna i månaden,
nådde hettan sin kulmen. Vid tolvtiden på lördagen kom

åskan. Ingen i staden tycktes till en början ha fäst sig vid
det avlägsna bullret. Staden dundrade alltid på något sätt.
Luften var även mitt på dagen fylld av oroliga flammor
och ljussken, som man inte så noga tänkte över orsakerna
till. Många såg också blixten saxas utför skyn på långt
håll, utan att tänka över vad det betydde. En och annan
fick huvudvärk, några drog för markiserna, andra förstod
inte vad det var frågan om. Dolly, som på Hornsgatan
promenerade sin pekingeser, förstod ingenting. Hon gick
vidare till dess hon överfölls av skyfallet och blev våt.
Åskan skrällde till helt plötsligt. Hela staden stod i ett
slag på skakande grund. Taken skalv, de ofantliga rör­
systemen i mark och hus började darra. Ledningarna
i luften svirrade, liksom strängarna i en stor cittra, vilken
satts i vibration. Telefonen däremot avstannade under
tio minuters tid, så att telefonisterna fick så gott som
ledigt.
Det nästan vita regnet spolade utefter gatorna. Droppar,
som liknade pastiljer, som icke tycktes ämna upplösas,
studsade tillbaka mot gatan. Blommorna i parkerna öpp­
nade sig först, tills de stod vidöppna, likt stora, blossande
rosvaginor, som tog emot befruktningen. Sedan slöt de sig
sakta kring varmt, nyfödande regn.
Det var lustigt att lyssna till de olika människornas
samtal om regnet. Nu erinrade sig flera stadsbor barn­
domsminnen. Det hade fallit regn i byarna ... Åskan hade
därovanför kört sin dundrande vagn ... Över taken till
de låga husen hade blixtarna korsats, tills de skjutit ner
i ett träd eller i ett hus eller i bara mark ... Som barn
hade de legat i fönstren och betraktat regnen ...
– En gång slog åskan ner i en al och dödade två får

hemma, berättade plötsligt Moderat för Oskar, där de satt
i spårvagnen och skakade hemåt.
– En gång satt vi under en gran, min bror och jag,
när det började åska, och vi var förfärligt rädda, så rädd
som jag inte varit sen dess, sade Jenny till en kund, som
blivit stående kvar inne i ramaffaren, medan hon väntade
på att regnet skulle dra sin väg.
– En gång såg jag själv åskan slå ner i en halmstack
och tända den som den varit en halmfackla, sade Bleka
Rut till sin väninna, modisten, som kommit hem just när
ovädret på allvar hade börjat.
Men väninnan förstod inte minnet, som låg bakom
denna bild. Bättre förstod då Oskar, när Moderat i den
översköljda spårvagnen på Hantverkaregatan ännu en
gång lutade sig framåt och sade:
– När åskan gick hemma i berget, då skulle du fan
i mig ha sett på åska!
Och det lät på honom, som om åskan bara skulle ha
varit ett svagt plagiat, när den förekom i en stad.
Redan i kvällstidningarna hade man lyckats få med
några bilder och ord om ovädret. Driftstörningar i tele­
fon, elektricitet, trafik var allmänna. Med förvåning läste
man, att den fulländade staden låtit påverka sig av
elementerna.
Först med tidningarna fick man perspektivet på hän­
delsen. Det var som om man i staden inte kunde fatta
något, förrän man läst om det i tidningarna. Först med
tidningen framför sig förstod man, vad man varit med om.
Kungsgatan tycktes ha varit oberörd hela tiden. I arka­
derna hade stått fullt med människor, som nyfiket betraktat
regnet. Då kom också någon där att tänka på, att det fanns

platser på jorden, där regnet hade sin naturliga betydelse
kvar.
– Bra för grödan, bra för bönderna ...
– Men söndagen, hur blir den?
– Söndagen blir naturligtvis förstörd av det här!
– Ska den behöva det?
– Tidningarna skriver just ...
– Ska den behöva det? De kunde ju vattna sina land,
om de satt något på dem – bönderna ...
– Det tycker jag också!
– Inte behövde det väl regna just på en lördag ...
– Söndagarna kan det åtminstone hålla uppe.
– Nu går kanske också semestern åt helvete ...
– Ja – och nu enade man sig – nu går kanske den!
Regnet fortsatte att hälla ner, och på Kungsgatan stod
man här och var i portgångarna och läste kvällstidningar,
som berättade om vad som hände.
Adrian gick upp och ner i husen på Östermalm med sin
postväska. Han erfor en obeskrivlig trevnad av att höra
regnet genom fönstren. Då han var färdig med ett hus,
sprang han snabbt över till nästa port. Ett slag tog han
av sig uniformsmössan och gick med huvudet bart i regnet.
Han kände sig åter i kontakt med elementen. Ännu någon
halvtimme föll regnet stritt, men så stannade det av full­
ständigt. Då klarnade det, och solen sken ner genom stri­
lande regn, som genom ett draperi av pärlor.
Stockholm hade sin sommar, och Adrian hade gått och
iakttagit denna sommar, hans första i staden. Om mornar
och kvällar betraktade han skyn över sitt huvud. Han hade
god tid. Han var ytterligt ensam. Han skötte sitt arbete,
men trivdes dåligt. Han slutade att ströva så mycket på

gatorna, försökte vagga sig själv till ro. Han började från
de fria biblioteken låna hem massor av böcker, och på
ledigheten satt han ofta i någon park och läste. På vägen
till och från posten hade han alltid en bok med. Då för­
sökte han glömma bort att han var ensam, och han före­
ställde sig tidvis som en frigångare, vilken hade sitt hem
på var bänk och sitt hus rest invid varje soffa. Rotlös, som
han var, frossade han i sin påtvungna ensamhetskänsla
och romantiserade den.
Han sökte något, kanske bara någon ... Marta hade han
inte träffat efter det han i besvikelse och svartsjuka sett
henne försvinna med en annan man. Han var för stolt för
att uppsöka henne. Flera gånger var han helt nära – han
hade stått färdig att ringa upp till kaféet, då han i sista
stund ändrade sig. Han repeterade telefonnumret för sig
själv, tills han tyckte han ständigt gick med det på
läpparna. Han identifierade telefonnumrets siffror med
Martas röst, utseende, närmande.
En dag kunde han inte behärska sig längre. På kaféet
svarade man helt kort, att hon slutat där. Därmed var
Marta åter försvunnen för honom. Han sysselsatte sig
i tankarna mycket med det tillfälle, då han skulle möta
henne härnäst.
I brist på annat sällskap uppsökte han på nytt Jenny,
som alltid var glad då han kom. Alltid ville hon gå utåt
landet. De tog vägen utåt alla parker och alla utkanter
och alla skogar ... En ljum kväll strövade de långt utåt
Haga. De satte sig ner på marken i skogen. Fåglarna
sjöng. I det mot natten fuktiga gräset fick han henne.
Handen, som ropade efter ringen, låg maktlös vid hans
sida. Sedan smekte hon honom. Han kände tryckningen av

hennes händer, ett tecken till att han gjort henne glad, att
han gärna kunnat få stanna hos henne, ifall han velat ...
Han ville det inte. Då de vände tillbaka genom staden,
stannade hon vid skyltfönstren och ville prata om allt hon
såg. Han lyssnade förstrött på hennes okomplicerade prat.
Han insåg sitt misstag och ville bort ifrån henne. Hon
begärde att han skulle vara glad, och han kunde icke
känna någon glädje.
– Du skulle gå in i ungdomsklubben, så fick du
intressen, sade hon än en gång, innan de skildes.
Han tänkte på hur Jenny säkert skulle betrakta honom
som sin ”fästman” där.
– Skulle jag? ...
– Vi måste sluta oss tillsammans ... Åter blev hon
den verksamma lilla socialisten.
– Kanske ... sade han kort. När han skulle till att
skiljas från henne, var det Marta, som åter upptog alla
hans tankar.
– Vad tänker du på? Du är alltid så konstig, och du
får ju ändå allt du vill ...
Han kände sig olustig till mods, då han förstod varåt
hon syftade.
– Jag vet inte, men inte tror jag det är socialismen
min lycka hänger på ... Jag är inte överens med mig själv
riktigt ...
– Vi far hem en dag tillsammans! föreslog hon plöts­
ligt. Jag ska skriva hem ... Vill du inte?
Åter var hon där, klubben eller hem, likgiltigt vilket,
bara de fick vara tillsammans ... Hon gick moderligt
hållande honom fast vid sig ännu en stund, som om han
varit en del av henne. Han måste med våld göra sig fri

från hennes ständigt molande moderlighet liksom från
hennes rödkindade och idylliska socialistdröm. Han kände
med sig att också den senare omedvetet gick förbi både
ungdomsklubben och socialismen och riktade sig till en
stuga på landet, där Jenny kunde få en individuell man
och egna barn att älska så, som en kvinna som hon
behövde. Han gjorde sig fri från henne, ångrande sitt
misstag, som kommit Jenny att hoppas och tro. Han
kände plötsligt, att han var rädd för henne. Han kände
hur hennes barm rörde sig för nära honom, enkel och
stark som om den varit en del av elementen.
Följande dag, som var en söndag, gjorde sig Moderats
i ordning att gå ut i någon park och sätta sig en stund vid
en matsäckskorg för att se solen skina. De brukade det.
Frågan kom upp redan på morgonen, och nu skulle man
se, ifall det vackra vädret höll i sig. Man bestämde sig till
slut för Tantolunden, som låg bäst till. Hustrun började
göra i ordning korgen med kaffe, smörgåsar och ett
par veckotidningar överst under det buktande handtaget.
Moderat själv gick under tiden ut på ölkaféet, strax innan
det stängdes för gudstjänstens skull, och fick sig en halva
öl. Där träffade han arbetskamrater, och de talade en
stund om byggen och arbeten. När han kom tillbaka,
frågade han om Adrian ville följa med. Adrian förstod
att Moderats saknade sina egna barn. Han övervägde en
stund, vad som skulle kunna hända honom en söndags­
eftermiddag – han skulle kunna gå runt staden ett varv,
han skulle kunna sätta sig inne och läsa, men han gav till
slut efter. När värdfolket stod färdigt att gå, tog han utan
förhoppningar och följde.

Kullen var full av folk. På de gröna sluttningarna
hade man slagit sig ner familjevis i grupper, som var och
en hade några kvadratmeter gräs till förfogande. Över
gräset hade man brett filtar, kolorerade veckotidningar,
dukar och servetter. Barn lekte. De vuxna drack kaffe,
tuggade på smörgåsar eller låg rätt och slätt och slöade.
Mellan turkosfärgade bensinmoln strålade den evigt fri­
kostiga solen.
Moderats sökte ut åt sig en obesatt fläck gräs, där
hustrun bredde ut filten. Liten, mörkklädd och obetydlig
rörde hon sig ivrigt fram och tillbaka, försiktigt stigande
på marken med sina högskaftade kängor, som om hon
varit rädd att nöta ut grönskan, innan de hunnit njuta av
den. Mannen stod stor och tung och såg på. När det hela
var färdigt, gick han och satte sig, medan hustrun dukade
fram innehållet i korgen.
– Mor vill ha det så här, sade han en gång och blin­
kade åt Adrian. Ansiktet lyste rött likt en kopparbunke,
som vändes mot solen.
– Det kan väl vara skönt att känna annat än gatsten
under fötterna ibland ...
– Hon vill det, och då är det inte annat än följa med.
Hon vill känna det liksom på landet ... Det sitter i.
– Jag vet fler som talar om det, jag. Hela vintrarna
går du och väntar och pratar om att kunna flytta ut
i parken ... Nu är det bara jag!
Den lilla hustrun, som såg den kollektiva gräskärleken
runtomkring sig, tycktes ilskna till. Mannen tog tillbaka.
– Visst, jag mente inte annat ...
– Alldeles som det inte är du? frågade hon på skarpen.
Vem är det som kommer fram med det?

– Seså, lugna dig nu!
– Jag vill bara inte alltid höra talas om det, sade
hustrun och hade stannat av med dukningen.
Adrian, som inte visste riktigt åt vilket håll han skulle
medla, sade tämligen platt:
– Det är bra här. Det var en bra plats vi fick tag i ...
Jag tycker det var roligt.
Moderat var blidkad och drog upp en pilsner. När det
fastnade en korksmula i buteljhalsen, tog han en pinne
från marken och fick bort den med den.
Hustrun glömde snart oförrätten. Hon lät udda vara
jämnt. De övergick till fortsättningen. Till slut drack man
kaffet, som funnits underst i korgen och hållit sig någor­
lunda varmt.
Hustrun tog fram den ena av de kolorerade veckotid­
ningarna och bläddrade. Dess skämtteckningar lyste fan­
tastiska och främmande mot det gröna gräset. Moderat
löste upp den färdiggjorda slipsen, fläkte isär kragen, så
att snibbarna fick falla ner på bröstet, och han rätade ut
sig ytterligare för att solen skulle få komma åt honom
helt. Då och då såg de bort mot den rökiga, lilaskiftande
staden. Solen vandrade sakta västerut.
Så firade Moderats sin söndag. De ville vara nära
marken. De strävade envist tillbaka till varm, rykande
mylla. De var bönder. De trodde på jorden. De trodde på
gräs och säd. De trodde på regnet, som kommit efter den
förtärande värmen, men de talade inte längre om det. De
ville inte. Det var som om de inte vågade. De behöll det
som en hemlighet, inuti bröstet, som kunde bli varmt bara
av gräs och jord. De lekte främlingar så gott de kunde, och

snart skulle inte någon kunna lägga märke till deras svag­
het mer. Deras liv liknade ett offer.
Adrian tänkte ett slag på Marta och erfor känslan av
en oerhörd tomhet. Han satte sig upp. Han frågade:
– Hade ni inte tänkt fara hem i sommar? Och ta ung­
mön med? Det där ni kom överens om på femtiårsdagen?
Strax därpå kände han att frågan varit obetänksam.
Moderat låg på den blårandiga filten. Hans halvslutna
ögon var riktade mot trädkronan ovanför hans huvud, där
ett ljust sommarmoln hade trasslat in sig bland grenverket
och tycktes sitta fast. Hustrun hade stum börjat plocka
tillbaka sakerna i korgen.
– Man får såna där idéer ibland, och då bestämmer
man sig. De blir aldrig av, sen man skiljts åt ...
Likt ett eko dallrade ett ”aldrig” kring i luften, tills
det tycktes ha nått hustrun och kommit några strängar
i hennes bröst att ljuda. Hon vände sig hastigt bort.
I hennes ögonvrår, bland fräknarna i vecken över de
vissna kinderna, sprang plötsligt fram tårar.
– Det var ett sant ord, sade hon. Det blir aldrig ...
Den väldige Moderat reste sig, skakade gräset av klä­
derna likt ett bossigt djur och såg bort mot den lilafärgade
staden. Staden såg nästan overklig ut. Han tycktes leta efter
någon viss punkt, ett hus han kände igen, ett bygge han
arbetat på, en gata där han hastigt kunde få fäste för
blicken.
– Att det alltid ska bli det där jämret till slut, sade
han och blev häftigt otålig. Nu går vi, innan det börjar
kyla på ...
Solen hade börjat sjunka. Från gräsmattorna reste man
sig överallt och beredde sig att bryta upp. Barnungar

skrek. Några ville stanna kvar. En fiskmås, på vilken
ljuset förgyllde buken och undersidan av vingarna, kom
flygande från sjön och inåt land. De reste sig. De gick
hem.
De hade lögat sig i gräs, i sol och vind, men långt borta
över staden hördes det dova mullret av en flygmaskin,
som varit utomlands under dagen. Adrian fortsatte under
kvällen sin kretsgång, likt en som försummat tid, vilken
han ämnat återvinna.








XV.

En sak upphörde aldrig att förvåna Adrian – det han
sökte i böckerna fann han ej. Aldrig fann han något som
liknade hans eget liv där. Han fann världslitteraturens
berömdaste böcker svårläsliga, flertalet av dem oläsliga,
likt stelnade klumpar av ord, böcker som man måste jäm­
föra med tusentals andra böcker för att kunna glädjas
åt eller uppskatta. Ingenting talade direkt, utan genom
omskrivningar, som om det varit frågan om ett chiffer.
Litteraturhistorien sysslade hela tiden parallellt med att
uppfinna nycklarna till dessa chiffer. Han tröttnade, tog
nya tag igen, tröttnade på nytt och började om ett otal
gånger. Som alla trötta sökte han till sist sin tröst
i lyriken.
Aldrig fann han heller staden i böckerna om staden.
Han fann endast landet. Det såg ut i litteraturen som om
aldrig världen ägt någon stad, och Sverige allra minst
något, som liknade någon. Den nya människan han tyckt
sig drömma om i Humla, den han trott skulle finnas
i staden på närmsta håll, och den han som sjuåring tyckt
sig ha skymtat i ett öppet fönster, fann han lika litet. Han
hittade överallt landsbor, omplanterade i en ny miljö, men
lika mycket landsbor för det. Och i böckerna om staden
fann han ekarna, parkerna, vattnen, de historiska minnena,

en bild av ett urgammalt land endast, där staden tycktes
kommit som en smygande inkräktare. Han fann Djur­
gården, Haga och Drottningholm. Det, som ej var stad,
fann han i böckerna om staden.
Kungsgatan var ett epos, som nationen skrivit i män­
niskor och sten. Från den tid, då den vilda älgen med
vattendrypande buk vadade mellan öarna i orört kärr­
land, på vilket staden sedermera byggdes, hade detta epos
diktats av de inflyttade från provinsen.
Kungsgatan var inte en gata blott. Den var en ny men­
talitet. Optimism var Kungsgatans ande. Men ingenstans
fanns detta uttryckt i någon bok ...
Helt plötsligt, klockan elva på kvällen, kunde det
komma en pärlemorfärgad dimma mitt på Kungsgatan.
Ingen visste var den kom ifrån. Den reflekterades i lykt­
glasen, i stoppsignalernas linser, i bilarnas lackeringar,
i gatan själv. Den förändrade i ett slag atmosfären. Den
inverkade också på de nervösaste bland människorna.
Högst få såg den. Adrian stannade förvånad. Staden
hade icke några väderleksspåmän, vilka vände sina näsor
mot den nyinträdda skiftningen och sade: ”Det är gamla
tecken, se, de slår in ...” Och några sekunder senare var
allt förändrat. Det kom en flock lätta vindar fladdrande
utefter gatan. Det ena hängde på något sätt ihop med det
andra. Staden var känslig, människorna själva tycktes
skifta som skyar, men högst få hade sett den pärlemor­
färgade röken. Gatvandrarna fortsatte likgiltiga sin väg.
Det kom en tid av sommaren, då Adrian åter lånade
hem massor av böcker. Han läste ännu mera dikter än
någonsin. Han hade blivit influerad av laget på ”Morgon­
stjärnan”. Han ville inte, ifall han gick dit, längre sitta

okunnig tillsammans med de andra. Han började läsa med
ambitionen hos en encyklopedist, vilken vill inpränta i sig
allt vetande.
I allt sökte han sig själv. Men dessemellan sökte han
med autodidaktens oförbrukade nyfikenhet kunskaperna
om bottnen, om miljön. Fortfarande sökte han staden.
Han fann som förut Djurgården, Drottningholm och Haga
i det som kallades Stockholm, i det som var stad. Han
hittade ekarna och lindarna och popplarna på kyrko­
gårdarna, överallt det som icke var staden. Däribland fann
han också en mängd pekoralistisk poesi, i vilken en trafik­
fyr liknades vid en båk i havet, lyktorna vid liljor, omni­
bussarna vid röda fiskar, trafikgatorna vid skummande
älvar. Överallt förde man över landets bilder – stads­
borna från sin korta sommar, de inflyttade från sin barn­
dom, författarna från de andra författarnas nötta kliché­
förråd, och gjorde på det sättet också staden till land!
Men var fanns stadens bilder? Var fanns den nya män­
niskan, som icke i staden såg endast en tillfällig tillflykts­
ort? Stadsbon var inte född än. Men stadsbon sen tre
generationer längtade fortfarande till landet, och när han
väl kom dit, föll han i extas inför en grind eller en ko.
Han stannade inför Hötorgsmålarens tavlor och såg
falskheten i dem. Och en kväll träffade han på gatan till­
sammans med Kurt och den som kallades för Vatten. Han
talade sig het, berusad av sig själv, stolt över att ha gjort
en upptäckt:
– Du lever inte här, fast du går omkring här ... Du
skriver om något annat, alltid om något annat. Du har flytt
hit för att få avstånd på daggiga hagar, på dina blåbärs­
dungar och för att fatta sommarn, sade han direkt åt Kurt.

Kurt såg förvånad upp på honom.
– Den som inte tror att han kan fatta årstiderna annat
än på landet, han borde stanna kvar där! fortsatte han
och blev än mer entusiastisk. Staden har också sin Pan.
Den spelar i husklyftorna, den spelar sina egna läten, men
vi har ännu inte några poetiska organ att uttrycka de
sensationerna på. Titta dig omkring! Se på luften över
gatorna, se på ljuset på husväggarna, på rytmen hos
trafiken, lyssna på alla klockorna och tjuten! En gata
är sig aldrig lik. Det är bara människorna, som inte kan
se det än. Deras grottögon har inte än hunnit vänja sig
vid det elektriska ljuset. Det fattas oss ännu bilder för att
kunna uttrycka det nya som finns. Ni, som skriver om det,
sitter som trollbundna i ett berg, där ni har suttit likadana
i flera tusen år!
Kurt och Vatten stod överraskade. Och när Kurt började
tala om den litteratur han syftade på, den litteratur som
trots allt fanns, gick Adrian på för fullt:
– De flyttade också in landet i staden, om du ser efter!
Och så trodde de, att när de skrev om Humlegården och
Kungsträdgården och Strömmen, så var de barn av sin
stad! Det är om fåglar och trän och bäckar du också
skriver. Men att vi har något annat omkring oss, något
som vi kanske inte begriper än, men som har att göra med
om vi skall kunna förstå oss själva, det glömmer du bort.
Och då Kurt drog till med Strindberg, så var Adrian
nu beredd på det. Han hade läst det där. Han var lika
osäker på sig själv som tidigare, men inom honom höll
det på att födas dunkla aningar i hans kaos.
– De skrev allihop om sin tids land ... De tog sina
regelbundna promenader för var morgon, helst så långt

så de fick syn på en äng och en landsflicka med röd­
blommiga kinder, och sen skrev de! En mjältsjuk längtan
till landet hos allihop – vad hade de egentligen här att
göra? Och likadant är det än. Det märks ingen ändring än!
Nu var han den stridslystna vilden igen, den som stigit
upp ur mörkret i Humla by, sträckande sig mot ljuset
som mot solen, men med hela trycket från Humla kvar
i sig som en bubblande bottensats.
Kurt blev en smula oviss.
– Säger du det? frågade han och antecknade något på
ett papper.
Adrian stod och betraktade den lille Kurt med hans
urholkade ansikte och nervösa händer.
– Här letar vi alla efter en ny mentalitet – han
mindes för första gången på länge uttrycket – och vi
misslyckas. Men vi måste lyckas!
Kurt antecknade ännu ett par ord, varpå han stoppade
den skrynkliga lappen i fickan. Vatten stod och hängde
halvtrött vid hans sida. De var på väg till källaren som
vanligt, och de ville ha Adrian med.
– Jag har mer och mer övergått till det revolutionära.
Följ med, så får du höra ett par nya saker!
Adrian fortsatte ensam åt sitt håll. Han tyckte det varit
allvar det han sagt, fast hans patos skorrat falskt, och
egentligen var det kanske bara ensamheten, som kommit
honom att leta efter en ny tro. Vad han sökte efter var en
människa, och sekunden efteråt tänkte han på Marta, som
han inte längre visste var hon fanns.








XVI.

Allteftersom sommaren framskred insåg Marta det
meningslösa i att fortsätta på kaféet. Hon fick numera
ofta snubbor för det att hon kom uttröttad till arbetet.
Isynnerhet de veckor hon började klockan fem om mor­
narna var hon i dålig form. Hon hade då varit ute till
sent på natten. Hon serverade illa. Poliskonstaplarna och
idrottspojkarna intresserade henne inte längre. De vanor
hon började få gjorde att hon fann kaféet motbjudande.
Av ständigt gående om dagarna kom hennes gång att få
en trött ton. Hon kunde inte undgå att hennes händer av
arbetet blev röda. Detta hindrade henne betydligt, när hon
skulle visa sig ute på gatan eller på någon restaurang
i sällskap med män, som hade både anseende och pengar.
Vad hon förtjänade på kaféet räckte inte ens till nöjen.
Hon tackade inte längre så vänligt för en tioöring i dricks,
inte ens för en tjugufemöring, och därför tycktes inte
gästerna mera vara så roade av att ge henne några dricks­
pengar. Gästerna begärde hennes leende, även om de inte
kunde påräkna något annat, och även om de visste det.
Men flera av dem hade sett henne stanna på gatan framför
män, som hon inte kände. Det viskades om det inne på
kaféet, och till slut fördes det fram till ägarinnan. Marta
blev först ond, men när hon tänkte närmare efter, så

angick det henne strängt taget ganska litet. Hon begärde
själv att få sluta. Hon ville inte krusa någon. Hon hade
med säkerhet kunnat få fortsätta ännu någon tid till. Men
hon drog en lättnadens suck, när hon den dagen steg ut
i den fria, bullrande staden. Följande dag hyrde hon en
liten enrumslägenhet direkt av värd, köpte möbler på
avbetalning, hon inrättade sig för första gången i sitt liv
helt ensam. Därmed realiserade Marta en tidig dröm, en
viktig del av landsflickans längtan. Hennes träldomstid
tycktes för alltid vara över. Hon var fri.
En sak var viktig – Marta tänkte ofta på föräldrarna
under detta år. Då hon uteslutande haft kaféet att lita sig
till, hade ingenting blivit kvar för att sända hem. Ibland
hade hon tagit sig själv alldeles för nära. Hon hade offrat
viktiga saker för egen del och likväl kunnat sända endast
en obetydlig summa. Därför tyckte hon att föräldrarna
borde känna tacksamhet till henne. Så snart hon kunde
det, skickade hon hem pengar på nytt. Samtidigt blev
hennes brev nonchalantare. Hon erfor en behaglig känsla
vid tanken på, att föräldrarna numera var beroende av
henne. De hade inrättat sig efter de förändrade förhållan­
dena. De funderade på att sluta arbeta i jorden, de hade
planer på att börja tvätta kläder till staden. Från att ha
varit statare hade de tagit ett torp, men nu funderade de
på att direkt tjäna staden. På bygden hade stadstvättarna
börjat bli talrika. De förtjänade bra. Marta visste att
hennes små smulor dock på landsbygden betydde ett
ganska stort tillskott. Föräldrarna upplevde, tack vare
henne, sina bekymmerslösaste dagar på länge. Hon före­
ställde sig ibland hur grannarna hemomkring talade om
förändringen. De kanske berömde henne, och tanken på

detta höll henne uppe, ökade ytterligare hennes ambi­
tion. Det ökade den till och med så mycket, att hon med
glädje förtog sig en liten aning för föräldrarnas skull.
Till Josefin, systern, sände hon en röd schal av siden.
På de lediga dagarna gick Marta i de stora, upplysta,
svalkande varuhusen och såg på ting och människor. Där
spelade grammofoner de sista schlagerna, som hon lärde
sig utantill. Där talade radion. Där var luften full av
brus. Hon insöp allt detta med sina näsborrar, som ännu
var vackra av ungdom och sensualism. Hon stöttes bland
folk och skuffades med andra. Detta var landsflickans stora
glädje. Detta var staden, om vilken hon drömt. Hon lät
färga sitt hår, som varit mörkt, med en sammetsdjup ton,
i ett slags skimrande bronsfärg. Det var modernt att ha
hår, som liknade brons. Det var Lisa Ek, som hade gett
henne det rådet.
Det kom små avbrott i dessa dagar, bjudningar ute,
ensamma stunder med män. Hon återvände för en tid till
tjänstemannen. Han bjöd henne på restauranger. Marta
drack ytterst litet, nästan ingenting alls de första gångerna,
fast hon inte direkt tyckte illa om att dricka. Hon beslöt
sig likväl för att vara karaktärsfast. Men det var något
annat, som hon älskade. Marta älskade dans, musik, blom­
mor. Här fanns det alltsammans. Hon älskade att sitta
betraktad, beundrad, eftersökt, där männen bakom sina
glas nyfiket granskade henne. Även en tillfällig förbindelse
fick ett behagligare skimmer över sig, ifall man gick på
en offentlig lokal först. Hon fordrade det, när det passade.
Det förtog fränheten, de råa dunsterna från gatan. Ett
möte blev därigenom nästan i sin ordning ...

Juni gick, juli gick. Viran och hennes väninna hade
köpt bilen, och de bägge flickorna hade gett sig ut på
sin roliga färd. Även Dolly var tillfälligt borta. Bleka Rut
var försvunnen. Men den stora Karossen gick kvar. Lisa Ek
gick kvar, gnolande på sina kupletter – ”Glad skall man
vara som fågeln” eller ”Det måste vara kärlek till det ...”.
Hon gick lång, rank och mycket spänstig. Hon var som en
fjädrande gren. Lika vigt hoppade hon upp på skräddar­
bordet eller upp till en främmande man. Ingalill fanns
också kvar. Sommarn var trots allt ingen bra tid för
Kungsgatan. Ibland kom det landsbor och utlänningar.
Marta gjorde sitt bästa av dem.
Det finns inre brister i glädjeflickans liv, som inte är
så synliga som synden. ”Synden” är kanske ingenting.
Den är i vart fall inte så mycket för en kvinna, som börjar
bli besviken på män, som redan börjat misströsta om den
enda, stora kärleken. Oftast överdrivs väl kvinnans mot­
vilja mot detta slags synd. En ofantlig procent kvinnor
ger sin kropp åt män de inte alls älskar, i äktenskap och
av praktiska skäl, och de gör det utan att synas lida märk­
bart av det. Deras opposition är förslavad sedan årtusenden
tillbaka. De flesta kvinnoliv i världen är ett slags offer.
De grubblar stundtals på det, men inrättar sig sedan så
förnuftigt som det är möjligt.
Men det finns något särskilt i glädjeflickans liv, som
ger även dagern en sällsam ton av skymning, gör mor­
gonen glädjelös och täcker solen med en hinna. Det för­
ödande ligger i att inte längre ha något arbete, ingen
särskild människa att sträva för, inte något räck att hålla
sig fast i, medan man balanserar sig fram igenom åren –
mellan alla de små situationerna – som utgör livet.

Det finns något som heter att dra ifrån gardinerna till
sitt rum klockan sex om eftermiddagen och dra för dem
igen endast någon timme senare. Morgonen har då för
länge sedan förlorat sin fräschör, och kvällen ger en säll­
sam belysning åt allt börjande. Det blir aldrig något
riktigt dagsljus i ens rum. Det finns ingen riktig dager
längre. Det är glädjeflickans halvnatt, som tagit vid.
Sedan lyktorna tänts, går hon ut på gatan. Ännu inte
riktigt klarvaken går hon att ge sig åt en ny man, en man
som är en främling både till kropp och själ, och vanligen
också en besvikelse för henne. Då har hon den förre
mannens små personliga vanor kvar i rummet och med­
vetandet. De liknar minnen på huden endast, men de finns
där likafullt. Vanan kommer efter någon tid. Men först
med åren kommer rutinen. Då är mornarna för alla tider
döda.
– När man inte går upp före klockan sju, existerar
inte livet för en. Då kan man heller aldrig börja ett nytt
liv. Då är ens liv skumt. Solen bär hela tiden sin hinna ...
Så hade Rut en gång sagt. Satsen hade varit en samman­
fattning av en tjuguårings tunga visdom.
Marta hade det gott nu. Hon hade strängt taget aldrig
förr levt så bekymmerslöst. Den lilla lägenheten låg åt
gården, åt en vacker gård, och hon bodde högst upp
i huset, som fanns vid en tvärgata bakom det gamla Rör­
strand, porslinsfabriken, många landsflickors tysta begrav­
ningsplats. Hon levde ostörd av grannarna och med alla
de förmåner som följer med ett nytt hus. Från hissen i för­
stugan klev man direkt in i den lilla hallen. Hallen var
endast en meter i fyrkant, men räckte gott till. Här fick
herrarna hänga av sig ytterkläderna. Mellan hallen och

rummet hade hon fäst upp ett draperi av glaspärlor, trädda
på fina trådar, något hon lagt märke till i ett av de stora
varumagasinen och tagit efter. Detta pärldraperi gav en
festlig, glittrande prägel åt lampskenet innanför och för­
gyllde hela rummet. I nischen i väggen stod ottomanen,
bred och inbjudande, en vacker kvinnas fågelbo, där hon
kurar ihop sig i varma kvinnodrömmar. För Martas vid­
kommande var den ofta en bädd utan sömn. För glädje­
flickan är den arbetsplatsen, och många kvinnor lär sig
hata bädden. Men hon höll likväl prydligt här. På väggen
ovanför hängde en mascot, som hon en gång fått av en
lekfull älskare. Den billiga men tjocka mattan gjorde att
man slapp kliva direkt ner på parketten med nakna fötter,
vilket var välbetänkt, eftersom man ofta gick med nakna
fötter därinne. I kokvrån fanns litet köksgrejor, så mycket
att hon kunde koka sitt kaffe själv och även laga en enkel
frukost på ägg, te och några rostade brödskivor. I kok­
vrån höll hon till en början sträng ordning. På krokarna
hängde hemvävda handdukar, som hon fått av modern.
Badrummet var dock det som Marta under de första
veckorna i sitt nya hem höll bäst i form. Där var det
ytterst rent. Kranarna hölls glänsande. Glashyllan under
spegeln var fylld av salvor och krämer. De förde tanken
på parfymaffären hos henne. Många av tuberna visste hon
inte ens hur hon skulle använda. Hon behövde dem heller
inte. Hon ägde en naturlig, ursprunglig skönhet, som icke
behövde lagas. Men hon hade inrättat badrummet mönster­
gillt efter Dollys. Någon tid senare skaffade hon sig också
telefon. Den var inte absolut nödvändig för henne, men
den var rolig att ha. Den var billig.
En kvinna behöver aldrig skämmas, bara hon är vacker.

Hon behöver endast ha sin kropp, ty över allting står
skönheten. Långt innan Marta lärt sig att använda en enda
av alla dessa tuber med hudkrämer och små askar med
puder och tusch, så segrade hon över de erfarnaste för­
förerskor. Hon fann livet lätt, behagligt. Glädjen gjorde
henne endast vackrare. Ibland grubblade hon också, men
hon slog bort grubblet som en grå spindelväv från sitt
ansikte. Då fanns sundheten, friskheten kvar.
Var och en i staden tänkte blott på sig själv. Marta
tänkte även på andra ... En morgon fick hon ett brev
hemifrån. Hon fann det på dörrmattan, där det låg som
en fallen svala, när hon steg upp fram emot eftermid­
dagen. Hon satte sig genast att läsa det.
Modern tycktes aldrig bli riktigt nöjd med henne. Marta
sände dem pengar, men modern frågade ändå om en
mängd saker och ting. Hon anlade en beskyddande ton,
vilket Marta länge funnit förödmjukande. Hon satt en
smula kränkt och ögnade än en gång igenom brevet, som
hon brett ut framför sig i den obäddade ottomanen.
”Vi undrar mycket hur du har det”, envisades modern
som vanligt. ”Vi får tacka dig för vad du sänt oss, men
jag ligger ibland vaken om nätterna och grubblar på hur
du har det ... Du skriver så lite om ditt arbete ...” Det
var högtidligt undertecknat – ”din Mor”.
Nu ville Marta mindre än någonsin bryta kontakten
med hemmet och föräldrarna. Hon beslöt sig därför också
för tålamod och lovade sig själv, att hon skulle se bort
ifrån moderns små egenheter och hålla ut. Förut hade hon
skrivit helt kort och berättat om kaféet. Hon hade skrivit
någon gång, att hon förtjänade åtskilligt med pengar. Hon
hade satt in fyndiga antydningar om hur flott allting

i Stockholm var, och hon hade gjort det på det sättet, att
man därhemma måste förstå, hur hon sett det hela på
närmare håll. Även detta tycktes oroa modern.
Så länge hon bott hos sin första värdinna, som om
dagen satt på budningsköntoret, hade hon inte närmare
velat beröra sina hemförhållanden. Hon hade endast skrivit
att hon bodde hos en snäll tant, som hon hjälpte emellanåt,
därför att gumman var sjuk och började bli gammal. Hon
hade aldrig skrivit om vad värdinnan gjorde. Av någon
anledning hade hon dragit sig för att omnämna sykväl­
larna hemma. De hade ingen glans över sig.
Marta flög med ett hopp upp ur bädden. Nu, då hon
väl fått en egen lägenhet, var hon glad över att hon aldrig
närmare berört sin förra förnedring. Nu kunde hon när
som helst bjuda in föräldrarna att ta allt i betraktande.
Och glad som ett barn klädde hon sig och gick ut. Hon
dansade småsjungande utför trappan.
Det regnade. Den afton som Marta för första gången
på länge gick ut med bestämt mål i sikte var också gatorna
förändrade. Hon var klädd i en svart kappa av vaxduk,
en av dessa erotiskt eggande kappor, som låter en vacker
kvinnas kropp komma till sin rätt. Regnet studsade mot
det svarta, glänsande tyget, som liknade asfalten under
hennes fot. Droppar stannade på hennes bröst och på
hennes höfter. De förhöjde endast hennes friskhet. Hennes
gång var utomordentligt spänstig och ung. Hon väckte
uppseende överallt. Hon tycktes helga gatan hon gick på.
Hon fäste mer än någonsin männens blickar vid sina bröst
och sina höfter, nu höljda i detta glittrande regn.
Efter endast ett hastigt varv på Kungsgatan hade hon
sällskap. Hon fick flott betalt igen, och hon fick likväl

mer än halva natten alldeles ledig. Det var en gift karl,
som åter måste hem till sitt, innan hela natten förrunnit.
I skenet från den lilla alabasterlampan invid ottomanen
satte Marta sig att skriva brevet hem, däri hon bjöd för­
äldrarna att komma in till staden som hennes gäster med
det närmaste. Hon var så ivrig, att hon gick ut och postade
brevet redan på natten.
Några dagar senare hade hon svar. Detta brev innehöll
icke några förmaningar. Det andades endast förväntan och
nyfikenhet, även tacksamhet. Mitt i det fanns några undan­
flykter, där modern sade sig tycka att det hela blev för
dyrt. Men på slutet gavs det besked om att föräldrarna
skulle komma, och till allra sist antogs det datum, som
Marta nämnt. Småsyskonen skulle den dagen få sköta sig
själva ...
Liggande oklädd framstupa i den ännu upprivna bäd­
den läste Marta om och om igen igenom brevet. Därpå
gick hon på nytt i förväg igenom besöket. Hon brydde sig
inte om att stiga upp och klä sig. Hon låg halvvaken och
drömde i minst ett par timmars tid.
Marta föreställde sig därvid scener av fenomenal lys­
kraft. Slumpen skulle kanske foga det så, att de på gatan
kunde möta någon av hennes fina bekanta. Då skulle hon
inte skämmas för de gamla som var med, tvärtom stanna,
hälsa och, om det föll sig så, presentera föräldrarna för
den främmande med några lediga ord. Hon skulle visa
världsvana, men hon skulle också vara enkel, så som de
verkligt bildade var.
’Det är ...” Hon mumlade ett namn för sig själv. ”Det
är min mor, min far – det är mina föräldrar ... Får jag
föreställa ...” Hon mumlade på försök ett namn.

Hon föreställde sig verkningen. Modern skulle med stor
skygghet ta den främmande ytterst i handen. Ju finare
namnet lät, desto skyggare skulle hon ta i hand, desto
mera fallen från skyarna skulle hon se ut, respektfull till
nästan avoghet skulle hon komma att vara.
”Ja, vi ville bara hälsa”, skulle hon säga. Så skulle de
gå. Men modern skulle icke hinna fatta det märkvärdiga
i all brådskan, i allt bullret, bland allt det nya, som
mötte henne i staden. Och efteråt skulle hon med all
sannolikhet komma att fråga om:
”Vem var det nu igen vi hälsade på?”
Det föll Marta plötsligt in, att de just den dagen måste
möta en greve. Marta hade på mycket nära håll mött en
enda greve i hela sitt liv. Hon hade en natt varit hemma
hos honom. Denna greve hade sannerligen inte i och för
sig själv varit något märkvärdigt, men så snart hon fattat
hans namn, hade likväl det hela på något sätt förändrats.
Det lysande namnet hade haft sin tjuskraft i gott behåll
i en helt vanlig våning. Det föll Marta in att hon till­
sammans med föräldrarna skulle komma att möta just
honom denna dag.
”Asch, det var en greve ...” Marta mumlade åter
namnet på försök. Det lät långtifrån illa.
”Greve ... Känner du en sådan person då ...” Modern
skulle nästan alldeles komma att bringas ur fattningen.
”Å, det var väl inte så märkvärdigt. Vi ska inte falla
i farstun för det!”
”Vad var det han hette ...”
Marta upprepade namnet, ändrande litet på det, sättande
dit ”stjärna” istället för ”sköld”.
”Hur då?”

Marta upprepade med spelad likgiltighet, frysande
invärtes av spänning, namnet för modern, som lade det
ytterligare på minnet.
”Det måste jag komma ihåg till sen ...”
Detta betydde att modern skulle minnas det hemma, inte
kunna låta bli att tala om det. Hon, den utslitna statar­
hustrun, skulle aldrig komma att glömma detta ögonblick.
Marta upprepade:
”Låt oss inte bli så ifrån oss för den saken ... Jag
känner åtskilliga såna där kurrar ... Det är ju rakt
ingenting ...”
Hon lockades i ivern att gå längre, att betrakta det
att de mött en greve som någonting högst oväsentligt, så
oväsentligt till och med, att det nästan varit att ha besvärat
henne i onödan.
”Asch, en greveskit!” skulle hon säga, ifall modern
envisades att tala ytterligare om det. Men då skulle
modern tycka, att det hela slog över, och då skulle hon
kanske till och med komma modern att tro, att det ingen­
ting varit bevänt med den greve de mött. Det kanske varit
en falsk greve helt enkelt? skulle modern tänka.
”Du behöver väl inte ta till så för det ...” Modern
skulle komma att invända.
Nej, med det gjorde hon modern bara misstänksam och
förstörde intrycket!
”Å, mamma lilla, en greve är väl bara en människa,
han också”, skulle hon säga. Kort och gott. Och eventuellt
tillägga en gång: ”Vi ska inte falla i farstun för det!”
Stort aktslut, stor final, många inropningar. Men gång
efter annan skulle modern under dagens lopp återkomma
till ämnet och aldrig glömma den stunden. Minst av allt

skulle hon göra det, när hon vänt tillbaka hem till bygden,
till sitt vardagliga, händelsefattiga liv där.
Marta låg pratande för sig själv i bädden, upprepande
moderns ord, sina ord, tills hon spelade bägges roller
likt en extatisk skådespelerska. Hon strök sina nakna, vita
armar av tillfredsställelse. Hon sparkade med benen bakåt
upp i luften, så att täcket flög i golv. Hon studsade på
magen upp och ner på den fjädrande ottomanen, tills hon
med ett litet glädjerop sprang upp.
Tre kvällar i följd gick Marta ut på Kungsgatan, och
hon hade mer än tillräckligt med pengar den dag, då för­
äldrarna äntligen beslutat sig för att komma.








XVII.

Marta tog emot sina föräldrar nere vid Centralen en
lördagsmorgon. Det var vackert väder. Man hade valt
lördagen ändå till sist, framför söndagen, för att inte
butikerna skulle vara stängda, då föräldrarna för en gångs
skull var i stan. Modern hade tänkt köpa en och annan
sak, fadern skulle ha en ny hatt. Marta hade för egen del
förklarat, att lördagen var lika passande.
Likt en solig veranda låg stationstrappan vettande ut
mot stadens bensinblåa trädgård, i vilken stålrosorna
redan glödde, när hon kom gående dit ner. Hjulen
vred sig med begynnande matthet. Vasagatans luft stod
darrande i hetflimmer. Människorna hade börjat kippa
efter andan. Med den framskridande tiden blev gatan som
en värmetrumma, vilken fått hela strömmen påsläppt.
Marta skyndade ut mot spåren och ställde sig att vänta.
Föräldrarna blev synliga. De stod ute på plattformen
till främre ändan av vagnen, då tåget rullade in på
stationen. De tycktes ha stått där halva resan, rädda att
de inte skulle komma av i tid, ovetande om att tåget inte
gick längre. Fadern stod där med sina krokiga ben i de
smala, hemvävda byxorna som den obetydliga krake han
var, men här tog han sig ännu mindre och obetydligare
ut, eftersom allt annat var så stort omkring honom. Hans

händer stack tafatt fram ur rockärmarna. Det syntes på
långt håll, att de var fulla av knutiga ådror och brynta
av sol. Rocken gick ända upp vid halsen, där halsduken
sköt fram med en vit kant. Skorna var skrumpnade av
torkan på vinden intill ugnsstocken, där de mestadels
hade sin plats mellan resorna, som var ytterst sällsynta.
Hans brungula, långa mustascher, som hade en obestäm­
bar halmfärg, hängde som vanligt en aning snett över
munnen. Det kom sig av att han under arbetet på åker
och äng ofta strök sig med den svettiga handen från
vänster till höger. Dottern mindes att hon fordom sett de
sneda mustascherna utan att ha tänkt särskilt över dem.
Nu gjorde hon det. Mustascherna var nästan det sorg­
ligaste av alltsammans. Marta kände en liten stöt inför
denna ovårdnad, och hon frågade sig genast, ifall man
verkligen behövde se ut så, fast man var från landet. Det
var säkert inte nödvändigt ... Hon kom i ett ögonblick
ihåg sitt badrum hemma och kände sig överlägsen och stolt.
Strax bakom den spanande fadern stod också modern.
Då dottern fick syn på henne, blev hon en aning förvånad.
Hon hade nästan glömt bort att modern såg så gammal ut.
Marta hade som det äldsta barnet fötts tidigt och hade
därför behållit moderns bild som ung kvar i sitt minne.
Nu hade hon behövt tidsavståndet och avståndet hem­
ifrån för att lägga märke till, hur modern verkligen såg
ut. Som de flesta landskvinnor var hon utsliten. Alltjämt
satt hon liksom vid unga år om kvällarna, efter det att
mannen gått till sängs, kvar uppe någon timmes tid och
lappade kläder eller sydde nytt. Hon använde sommar­
kvällarnas ljus till det yttersta. Marta fick av moderns
anblick en liten fundering, som nästan hade kraften av

en varning. Hur skulle hon själv som gammal komma att
ta sig ut?
– Nu ska du se hon inte möter oss, hörde Marta
modern säga högt till fadern.
Hon hade ännu inte hunnit upptäcka Marta, som stod
till hälften dold bakom en pelare. Fadern tycktes ej heller
ha kunnat få tag på henne med sin gula, litet solskymda
blick.
– Var inte så ivrig! sade han och försökte lugna. Hon
kommer väl ... Vänta tills vi kommer av!
Inom Marta reste sig för en sekund de gamla minnena
med oförminskad styrka. Hon kom ihåg hur modern, då
hon någon gång skulle ut, genom sina ständiga bekymmer
brukade förvandla resan till en enda lång glädjelöshet
även för fadern. Hon antastade honom då med ändlösa
olycksprofetior, beskrev alltid olycksbådande, hur de inte
skulle hinna fram i tid, hur de skulle komma att stiga av
på fel ställe, hur de skulle komma att bli bestulna eller
överkörda av bilar och tåg. De skulle föras från olycks­
platserna med armar och ben stympade. Eller de skulle
rentav komma att köras bort döda därifrån. Mannen, den
tröge stataren och numera halvtorparen med sin nedåt­
pressade tanke, var utledsen på allt detta. Han hade inte
några anlag för den sortens oro. Han lyssnade till hustrun
utan att ändå direkt höra på det hon sade. Han svarade
också nu i halv distraktion.
– Syns hon inte?
Fadern såg sig skumögd omkring. Hans blacka blick
vändes rätt in i människohavet på perrongerna utan att se.
– Det förstod jag ... Där ser du, att jag hade rätt ...
Nu står vi här rådlösa ... hördes modern säga.

Marta stod än en stund stilla. Till slut gick hon fram
och tog hand om dem. Emellan sig hade föräldrarna en
slankig, brun väska, som slängde fadern på benen.
– Var stod du? frågade modern nyfiket. Jag såg dig
inte ... Jag var orolig för att du inte var här ...
Folkskocken trängde på dem bakifrån.
– Välkomna, sade Marta och förde föräldrarna åt
sidan litet, där trängseln inte var fullt så svår.
– Var stod du någonstans, sen jag inte såg dig? upp­
repade modern åter sin fråga.
– Därborta.
– Tänk att jag inte såg dig då, sade modern på nytt,
envist som om hon bitit sig fast vid denna enda idé. Det
var för besynnerligt!
– Nu står jag i alla fall här.
– Det var ändå besynnerligt ...
Marta kände från början, att hon hade en påkostande
dag framför sig. Det första hon lade märke till var att
modern inte alls så lätt, som hon föreställt sig, skulle låta
sig imponeras av det hon såg i staden. Modern hade varit
i Stockholm åtskilliga gånger förr, även om hon då
kommit åkande landvägen, och hon dolde det heller inte
nu. Hon tycktes denna gång ha beslutat sig för att vara
kritisk. Hon började strax att jämföra vad hon såg med
det gamla, det som varit för tjugu och trettio år sedan,
och jämförelserna slog inte alltid lika lyckligt ut för det
närvarande. Hon fann sådant som hade försämrats, och
indirekt tog Marta på något sätt åt sig av denna kritik.
Modern visade sig ha skinn på näsan, detta fast hon var
från ett enkelt torp i små förhållanden, där väl inte allting

heller var av första klass. Men hon ville inte låta sig
stukas av en stor stad för det.
Snart nog visade hon benägenhet att vilja anmärka på
likt och olikt. Marta förklarade det visserligen med att
modern började bli gammal, uttorkad i huvudet, tjatig av
grannarnas tjat, men denna ovana hos modern var inte
mindre besvärlig för det. Modern hakade sig fast vid vissa
saker, som inte på något sätt var märkvärdiga. Istället
förbisåg hon sådana, som var mera väsentliga. Hon visade
sig också alldeles otroligt envis, när hon väl hunnit börja
med någonting.
– Se hur den bilen blänker! sade hon nästan genast
som de stigit ner på planen utanför stationen.
Det var en helt vanlig droskbil, som svängt in på planen
och lämnat av folk där. Den blänkte inte ett dugg mer än
de andra droskbilarna, snarare då mindre. Marta, som
insåg misstaget, ville rätta det helt fogligt till en början.
– Tycker jag inte särskilt, sade hon.
– Ser du inte hur den blänker? frågade modern för­
vånat.
– Inte mer än andra, sade Marta och gav återigen
modern ett vänligt svar, fast hon insåg att hon for vilse.
– Tänk, det tycker jag, upprepade modern.
– Men det tycker inte jag!
Marta försökte le litet urskuldande. Hon kände till allt
om bilar. Hon hade åkt i massor av dem. Hon hade från
sin plats bredvid förarplatsen dirigerat dyrbara dodgar
och cadillacar, och lackerade dörrar hade beredvilligt
öppnats för henne, ifall hon visat lust att stiga in. Hon
hade förfogat över finare bilar än modern någonsin skulle
komma att få se – på nattkrökarna, under sina lyckligaste

kvällar på gatan ... Där stannade de fortfarande framför
henne, bara hon ville.
Efter en stund sade åter modern:
– Nog tyckte jag den blänkte förfärligt.
Då blev Marta ond. Bilen var nu borta. Men det var ju
inte för att tala om denna bil, som föräldrarna bjudits
in till staden, och fördenskull, som Marta hade gjort sig
åtskilligt besvär. Hon fräste därför av modern.
– En struntbil! sade hon skarpt. Det var väl inte för
att se den blänka, som ni kom hit ... Förresten var det en
av de sämsta bilar jag sett på länge!
Modern blev litet ängslig av tonen. Hon försökte runda
av. Hon ville inte vara påstridig längre. Det märktes att
hon redan halvt ville be om ursäkt.
– Jag tycker alla bilar blänker så väldigt, sade hon
endast.
Fadern gick tyst bredvid. Han bar den bruna väskan
som en urklämd, slankig jättetub i den ådriga handen.
– Då lämnar vi den frågan, sade Marta purket.
Åt dotterns ledighet att sköta sig i stadens trafik hade
ingendera av föräldrarna ännu ägnat någon uppmärksam­
het. De tänkte endast på hur osäkra de själva var, men de
lade inte märke till att hon var allt annat än osäker.
Tvärtom rörde Marta sig som en fisk i vattnet mellan
bilar och fotgängare, och hon hade till och med redan
tagit ett par onödiga risker. En smula stucken av försum­
melsen beslöt hon sig för att knäcka till modern en gång
för alla. När det väl var gjort, kunde hon kosta på sig att
vara vänlig på nytt.
– Vi åker hem först, sade hon hastigt. Jag vill inte gå
här och dra benen efter mig längre!

Föräldrarna tycktes ha ämnat invända något. De hade
nog haft någon annan plan. De hade nog först velat gå
och titta sig litet omkring i denna stora stad. De hade
ämnat gå och lunka så stilla vid varandras sida genom
några gator, tänkt se på platser, som de talat om att
gemensamt ta i betraktande en gång, när det gavs dem till­
fälle och tid. Det såg nästan ut som om de velat hålla
varandra i hand, om de bara vågat. Marta kände ett sting
i bröstet.
– Du kanske måste till ditt arbete? frågade modern
stilla.
Marta ångrade sig nu ännu mer. Det hade i förväg
ingått i hennes program för dagen, att hon skulle låta för­
äldrarna göra det de hade lust till. Det hade också ingått
i hennes beräkningar, att hon skulle visa sig fullständigt
ledig. Hon skulle inte påskynda någonting, ifall det inte
var absolut nödvändigt. Hon ville framförallt denna dag
låta föräldrarna känna, att de hade det rosamt, att hon
gav sig själv tid för deras skull. Det var den lantliga
envisheten hos modern, som kommit Marta att förgå sig.
– Visst inte ... Jag är alldeles fri i dag ... Jag finns
till bara för er skull, sade hon vänligt.
Dessa ord kom som en lisa för den bedrövade modern.
Vänligheten mjukade upp stämningen kring dem alla.
Fadern saktade sina steg.
– Har du verkligen tid med det? frågade modern och
försökte tala mer vårdat.
De tog i alla fall en bil efter en stund och åkte till
Martas rum. De skulle ha litet frukost först. Föräldrarna
behövde också vila en kvart och sträcka ut benen, innan
de började på allvar.

Båda protesterade emellertid mot att de skulle ta bil.
Marta var omedgörlig. Bilen förflyttade dem i ett nafs
en sträcka, som de skulle behövt en halvtimmes tid för att
gå till fots. Marta betalade sorglöst det lilla det kostade.
Det var alltsammans välmening.
Föräldrarna ville nödvändigt gå uppför trappan. De
tänkte sig från början helt enkelt icke något annat. Och
när de fick höra talas om hissen, så blev de genast en
smula rädda för den. De hade aldrig förr åkt i någon
hiss. Då tog moderns lust att efteråt kunna berätta för
folk hemomkring att hon åkt hiss i staden överhand med
henne, och hon trugade också den lille hjulbente mannen
ditin. De åkte alla tre uppför.
– Det var det värsta, sade båda föräldrarna, när de
kommit upp.
Nu fick Marta spela ut de första trumfarna. Hon bör­
jade också bli alltmer belåten med att hon bett de gamla
komma in till sig. Resan tedde sig inte längre fullt så
meningslös.
För det första tordes modern inte gå igenom pärl­
draperiet, därför att det såg för fint ut. Hon tycktes vara
rädd att det skulle gå sönder. Marta lät henne treva sig
omkring en smula, lät henne stå där helt hjälplös en
stund, och hon låtsades inte märka hennes bekymmer. Då
trädde hon själv fram och slog med en djärv rörelse hela
härligheten åt sidan, visande att pärldraperiet inte var
bräckligt alls. Egentligen var hallen så trång, att de måste
stå packade som sillar för att få plats därinne. Men Marta
klämde ihop sig. Den lille försynte torparen kom därvid
att stöta till ett par pärlsnodder, så att de glittrade. Han
blev ivrig och försökte stilla dem. Modern stod som för­

häxad. Hon lyfte den ena av sina grova händer och lät
pärlorna snudda vid den. Grannlåten glänste i hennes på
grannlåt utsvultna kvinnoögon. Hon sög åt sig prakten
med sin vissnade blick, som fick nytt liv av dessa glas­
pärlor.
Då tycktes hon ha fått nog av pärlor för en stund. Marta
gav bekymmerslöst draperiet än en stöt, så att tingeltanglet
rasslade. Hon bjöd gästerna stiga in i våningen.
Därinnanför fanns en främmande värld. Moderns ögon
slog genast ner på telefonen, som var tämligen nyinsatt
och om vilken Marta inte ens hade nämnt något, då hon
skrivit hem, emedan hon varit osäker om hur det skulle
ha verkat. Modern undrade till en början om den följde
med lägenheten. Och när hon fått höra, att så icke var
fallet, frågade hon vad Marta skulle med telefon till. Hon
begrep det inte. Dottern var ju borta om dagarna, och det
blev väl dyrbart att ha telefonen sittande där i alla fall?
Marta svarade till en början undvikande, att den ändå var
bra att ha. Man kunde inte gärna vara utan telefon i en
stad, där allt annat var modernt. Här kunde man inte
springa över till grannarna och telefonera ... Dessutom
telefonerade hon ibland och fick upp varor från magasinet.
Hon tyckte alltjämt det var onödigt att tala om för för­
äldrarna att hon slutat på kaféet. Det skulle inte bereda
dem någon glädje, snarare då sorg, och hon ville dem
fortfarande väl, vilket betydde att hon inte borde dra in
ovidkommande frågor, som gjorde den korta stadsvistelsen
orolig för dem. Det var alltså bättre att skriva om kaféet
senare. Likväl kände Marta att hon utvek sig för mycket
om telefonspörsmålet. Hon grämde sig strax över att hon
fortfarande svarade för utförligt på onödiga frågor. Hon

beslöt sig att i fortsättningen hålla tonen något mera
stram, att inte likt en barnunge, som gjorde något galet,
stå till svars för alla sina handlingar. Saker som modern
icke förmådde bedöma, behövde hon heller inte uppehålla
sig så länge vid.
– Jaja, sade modern halvt tvivlande. Det kan ju
vara ... Och ändå tycker man ...
– Vad då?
– Att det är onödigt, sade modern.
Trots all sin oerfarenhet i övrigt var dock modern
kvinna, liksom Marta själv. Hon förstod inte så mycket,
åtminstone inte av en främmande miljö. Hon tänkte icke
särskilt ledigt, och hon hade mycket dimmiga föreställ­
ningar om sådant, som låg utanför hennes egen värld.
Men hon kände som kvinnor känner, hur skrumpen än
deras hud blir. Det fanns åtskillig om än fumlig intuition
hos henne, och denna intuition förde henne icke sällan
rätt, där förståndet klickade. Nu yttrade den sig framför­
allt i misstänksamheten mot dottern.
– Det kan ju vara sant allt det där, fast nog tycker
jag ... sade hon vid flera tillfällen. Marta höll på att bli
rasande. När det var nära att braka ihop emellan dem,
accepterade modern till slut förklaringen. Marta blev till­
fälligt lugnad.
Modern steg nu längre in i rummet och såg sig omkring.
Det fanns mycket bländande i detta rum, och likväl ville
modern icke genast låta sig bländas. Hon gick fram till
ottomanen och kände på överkasttyget. Det var ”tunt”.
Hon tittade på mascoten på väggen och brydde sig inte
om att säga ett ord om den, kanske därför att hon inte
begrep vad den skulle föreställa, men gjorde det tillräck­

ligt likgiltigt för att det skulle uttrycka hennes åsikter
i alla fall. Hon undersökte gardinerna och fann dem
”brått” fållade. Mattan var däremot bra. Marta hade sär­
skilt lagt vikt vid att få en tjock matta, som gav rummet
ett intryck av värdefullhet. Modern hade heller ingenting
att anmärka på mattan i och för sig. Hon fann den
endast ”ömtålig för damm”. Det sades i deltagande ton
och kunde lika gärna vara ett betyg på föremålets finhet.
En fattig hade icke råd att ha en ömtålig matta – slöt
Marta sig halvt omedvetet till. Eljest skulle Marta vid det
laget på nytt ha förlorat tålamodet. Hon hade bjudit in
modern som sin gäst, och hon hade inte avsett att släppa
in en rannsakningsdomare i huset.
– Jag tror det duger alltihop, sade hon som en ut­
maning. Hon vädjade till moderns egen eftertanke. Med
det ville hon fråga, hur många jämnåriga som med hennes
uppväxt vid tjuguett års ålder hade kunnat inreda ett eget
hem. Modern tycktes också komma på sådana tankar. Hon
såg sig nyfiket omkring en stund.
Fadern rörde sig ytterst förläget i rummet. Han syntes
ännu inte helt och fullt begripa att dottern bodde ensam
här. Han såg sig skyggt om mot dörrarna till badrummet
och till kokvrån, som om han väntat att husets rätta ägare
när som helst kunde komma in den vägen. Det kom
emellertid ingen. Fadern blev tafatt stående vid den breda
ottomanen utan att synas våga sätta sig på överkastet som
det var.
– Var är kaféet då? frågade han.
– Det ligger långt härifrån, på Kungsholmen, sade
Marta en smula medlidsamt. Förstår inte pappa?

– Och vem bor här annars? vågade han fram med
till sist.
– Ingen annan än jag. Det är jag som bor här alldeles
ensam. Det är jag som hyrt, jag som håller till alldeles
ensam här.
Så växer barnen ifrån föräldrarna ... Marta kände att
hon måste gå och lägga armen om hans hals för att han
skulle bli alldeles lugn. Hon tyckte just i det ögonblicket
så oerhört mycket om honom.
– Jag bor här, sade hon och gjorde det. Det såg
vackert ut, när hon lade armen kring hans hals. Hon
tryckte också ner honom på ottomanen, där han blev
sittande ytterst på kanten. Hans sneda mustasch hängde
från vänster till höger. Hon hade velat kyssa honom på
hans smala, svettiga panna, men lät bli.
– Mådä? sade den enkle torparen, drog händerna åt
sig och tittade granskande ett varv även runt taket.
Det var ett regitrick av Marta, det att hon beslutat sig
för att bjuda föräldrarna på lunch hemma. Till eftermid­
dagen hade hon tänkt föra dem till en stor restaurang,
varifrån de skulle få det sista lysande intrycket med sig
på tåget. Då ämnade hon blända dem med allt som hon
och Stockholm kunde åstadkomma tillsammans, och med
ögonen svidande av prakten skulle de gamla anträda sin
färd hem. Men först ville hon verka huslig, ville visa att
även hon kunde sätta värde på enkelhet, ville demonstrera
för dem, hur en lunch i all småtrivsel i ett modernt stads­
hem kunde ta sig ut. På så sätt förstärkte hon också
helhetsbilden.
Hon hade köpt upp ägg, smör, bröd, pilsner och en del
pålägg. Dagen före hade hon köpt några vackra små

seltersglas och ett slags tallrikar, som inte var stort större
än assietter, och som till färgen var helt svarta, eftersom
svart för ögonblicket var modefärgen på porslin. Hon
hade i all hast, så snart som föräldrarnas resa bestämts,
skaffat tre bestick, dessutom tre äggkoppar, tre skedar av
horn, servetter, servettringar, smörknivsställ i form av en
hund, fruktknivar med lika slipning åt båda håll, och där­
för liknande leksaksknivar utan skärpa på – allt för tre.
Under det att Marta gjorde i ordning maten, blev fadern
en smula sysslolös. Han satt på ottomankanten och såg
rätt fram, stödjande sig med sina sprickiga händer utefter
sidorna. Modern däremot rörde sig redan helt fritt i
rummet. Hon fortsatte med att undersöka och värdera
allt. Det undgick henne inte att bohaget var rätt hastigt
sammanrafsat. I verkligheten var det köpt på en enda dag.
Modern var van vid att se ett hem växa under åratal,
under en livstid, men detta var ju icke tillämpligt på
dottern, som bott i staden endast ett par år. Hon tyckte
dock om rummet. Hon talade om hur hon skulle ordna
det, ifall det varit hennes rum.
Marta fann dessa anmärkningar oförskämda. Hon måste
visa kokvrån, ehuru hon tänkt spara den som en överrask­
ning till senare. Hon önskade att någon skulle ringa på
telefonen, så att hon fick ett tillfälle att verka något mera
upptagen och disträ. Det ringde ingen. Hon tog in modern
i kokvrån, där äggkokningen var under gång. Överrask­
ningen med badrummet fanns i alla fall kvar i reserven.
Modern trängde sig in i kokvrån, upptäckte hand­
dukarna, som hon själv skänkt, föreföll intresserad, väd­
rade uppåt väggarna, gläntade på skåpen och gick ut
igen.

– Vad det var trångt. Ska det här vara köket? frågade
hon med sänkt röst, som om utrymmet inte tillåtit full
röststyrka.
– Det räcker åt mig.
– Visst. Men hur blir det i fall, där det är flera?
– Jag vill inte ha större än jag absolut behöver ha,
sade Marta, därmed underförstått, att det icke var av
några andra skäl hon hade det trångt, allra minst av eko­
nomiska.
Då modern upptäckt vattnet, det varma och det kalla,
då hon upptäckt diskhon och slasktratten, alla dessa
bekvämligheter och användningen av dem, blev hon emel­
lertid bländad. Hon tog tillbaka vad hon sagt. Hon fann
det hela som en uppenbarelse. Hon behövde endast en
smula tid på sig för att vänja blicken vid vart och ett.
Det började gå Marta väl i händer igen, och hon
passade på att ta badrummet genast, eftersom stegringen
av intrycket var så väl förberedd.
– Behöver inte far gå någonstans? frågade hon direkt.
Han behövde det, och han hade nog behövt det länge,
fast han inte kunnat se sig någon utväg här i en främ­
mande omgivning. Marta förde honom in i badrummet,
där han studsade redan i dörren. Detta glitter från kranar
och duschrör, från spegeln och glashyllan med de många
tuberna, från hela detta maskinrum med dess inredning
för att en modern människa skulle kunna tvätta sig, kom
den enkle fadern att för ögonblicket glömma bort sina
behov. Han blev kort och gott stående. Lampan med de
oanade reflexerna hade bländat hans blick. Dottern beslöt
sig smida medan järnet var varmt. Marta företog genast
en visning. Hon lät vattnet spruta ett slag. Hon vred på

duschen och lät ett regn komma, först ett kallt och sedan
ett varmt. Hon öppnade alla kranarna och lät det flöda
ur dem samtidigt. Hon vred på värmeelementet och vred
av det, fast det likaväl var kallt. Modern blev utomordent­
ligt imponerad. När visningen var över, kom fadern änt­
ligen i tillfälle att få kasta sitt vatten. Han måste anvisas
stället, där han kunde göra det, alldeles som ett barn, så
förbryllad var han fortfarande. Han vågade inte ens befria
sig fullständigt. Marta gick in och spolade efteråt. Fadern
gled förlägen ut genom dörren. Det hela hade varit för
fint för hans enkla behov. Han hade inte behövt ens tusen­
delen av all denna lyx för att med tillfredsställelse få
slaka på sin blåsa.
Det ringde fortfarande icke någon. Marta ångrade
att hon inte beställt åtminstone en väckningssignal till
denna tid, bara för att hon skulle fått också en telefon­
signal att ljuda i det övrigas stora symfoni av överrask­
ningar.
Men äntligen stod måltiden färdig. Marta var för det
första ovan vid att laga mat med så enkla medel, varför
hon trots servisens finhet tyckte att tallrikarna verkade
tomma. Det saknades fyllighet i anrättningen. Den verkade
provisoriskt hushåll. När hon såg bort på bordet, tyckte
hon att de svarta assietterna verkade spöklika. Hon hade
glömt att köpa upp salt, och det var endast att rädda på det
sättet, att hon sade sig aldrig använda salt annars heller.
Salt var inte bra. Hon sade salt befordrade reumatismen,
vilket hon hört talas om. Strax därpå spillde hon ut öl
på nattduksbordet, där hon dukat, och hon hade ingen
passande trasa att torka upp ölet med, utan måste ta en
handduk. Modern var alltjämt vaksam. Då hon såg hand­

duken, sände hon dottern en frågande blick. Det höll på
att brista ihop igen.
Måltiden blev till en början tyst. Fadern åt förläget av
smörgåsarna. Modern hade svårt för ägg utan salt, trots
att det om reumatismen kunnat gälla även henne. Marta
fick däremot en vink om det vårdslösa i att köpa hem öl
till vardags, i att köpa öl överhuvudtaget. Modern såg
varnande med sina gammaldags ögon på flaskorna. Från
flaskorna vandrade blicken över till mannen. Modern
åt med dröjande tuggor. Innan föräldrarna hade farit
om morgonen, hade de ätit ett stadigt mål mat. Det
verkade som om denna lunch kommit som något i det
närmaste överflödigt. Marta höll åter på att dystra till.
Fadern reparerade emellertid plötsligt stämningen genom
att säga:
– Ja, det här var det värsta jag varit med om så fint ...
Det var kanske ölet som kunde skyllas denna lilla anmärk­
ning.
Marta blev glad. Orden uttryckte just något av det hon
föreställt sig i alla sina drömmar om föräldrarnas besök
i staden. Något extra i föräldrarnas liv – det var det, som
var meningen. Hon tänkte på att hon till kvällen skulle
föra dem till restaurangen. De skulle inte glömma det
i första taget. ”Det värsta vi varit med om så fint ...” Det
var de rätta orden.
– Tänk det, sade fadern nu allt oftare för att säga
något. Han satt och strävade med att dricka pilsner ur
det lilla seltersglaset, som han oavbrutet doppade musta­
scherna i. Han måste vika undan skägget med handen.
Glaset stack som en trumpet ut från hans mun.
Modern såg alltjämt varnande på honom. Hon bevakade

också honom som ett barn. Marta såg med hat bort på
telefonen, som hängde där stum på väggen.
– Och efteråt ska vi ut och se oss omkring, sade hon
för att hålla skenet av ett konventionellt lunchsamtal uppe.
– Jag är färdig när som helst, sade modern.
– Tänk det, sade åter fadern.
Det var just då som slumpen kom och överraskade. Det
ringde i telefonen. Marta spratt till av glädje. Därpå fick
hon känslan av en lätt oro. Hon hade icke någon aning
om vem det kunde vara, om inte Dolly, om inte någon av
hennes bekanta män. Hon reste sig helt sakta och gick
med besvärad min bort till väggen, där telefonen satt.
Under tiden sade hon:
– Man kunde då åtminstone få vara i fred, medan man
äter!
Marta ställde sig med benen i kors, i en likgiltig ställ­
ning, varpå hon med ytterlig nonchalans lyfte mikrofonen
av klykan. Hon såg upp mot taket, låtsades rätta ett par
av pärlsnodderna, tände en lampa i taket och svarade
hallå.
Det var en felringning, och den hade kunnat klaras av
genast, men så fort Marta fattat vad det var frågan om,
stod hon kvar en betydlig stund och pratade, även sedan
den andra upptäckt sitt misstag. I telefonen hörde hon ett
fruntimmer med gnällig röst.
– Det är omöjligt. När skulle det vara? sade Marta.
Den andra hördes konfunderad av de svar hon fick.
Allt vad hon begärde veta var till vilket nummer hon
kommit. Då måtte hon trott sig ha kommit till ett dårhus.
Hon lade rasande på luren till slut, och även Marta
avslutade sitt fingerade samtal.

– Det är omöjligt, sade hon än en gång. Jag har rakt
ingen lust. – Ja, adjö då ...
– Var det i telefon du talade? frågade modern.
– Javisst. Marta hade en smula hjärtklappning av
spänningen än.
– Hur visste någon du var hemma vid den här tiden?
undrade modern misstänksamt.
– Här ringer det bitti och sent, sade Marta.
– Det var väl från kaféet då. Nu får du inte sätta bort
mera tid för vår skull. Nu måste du kanske ge dig av,
undrade den bekyttade modern.
– Det var inte alls från kaféet ... Förresten är jag
ledig helt och hållet ...
– Vem var det då?
– En bekant som ville bjuda på middag i kväll. Det
inträffar sådant då och då, sade Marta anspråkslöst.
– Tänk det, sade fadern. Han doppade mustaschen,
den högra, i seltersglaset och drack utan att bry sig
om det.
– Du är väl inte mycket ute och förstör dina pengar
på sällskap? frågade nu den evigt kritiska modern.
– Det gör väl ingenting, när jag blir bjuden. Förresten
går jag inte ...
– Jag är rädd för det ändå, sade modern envist.
– Det sköter jag själv, sade Marta vasst. Nu ger vi väl
oss av? Svaret påminde modern om att hon var borta, och
därmed var lunchen slut.
De åkte till att börja med spårvagn till det ställe, där
Marta skulle visa modern det stora varuhuset. Modern
hade omnämnt det i ett brev och sagt att hon gärna skulle
vilja se det en gång i livet.

Marta uppträdde under hela resan utomordentligt ledigt,
så ledigt till och med, att det väckte uppseende i vagnen.
Hon satt mittemot föräldrarna, visande dem på alla mer
bemärkta platser de åkte förbi. Hon gjorde dessa kommen­
tarer utmanande högljutt. De åkte förbi en teater. Hon
sade att hon brukade gå dit ibland om kvällarna. Konduk­
tören betraktade henne en smula spydigt. Marta låtsades
inte se det. När han skulle ta upp avgifterna, lämnade hon
nonchalant fram en sedel. Pengarna hon fick tillbaka
tittade hon inte ens på, utan lät dem likgiltigt slinka ner
i väskan, som om det funnits mer än nog med småpengar
där förut. Modern böjde sig framåt som om hon velat
uppmana henne att räkna efter, ifall hon fått växlat rätt.
Men Marta gjorde omedelbart en avvisande åtbörd, som
kom modern att räta upp sig igen. Hon behövde ej ens se
åt de platser, de passerade. Hon beskrev dem helt enkelt
under det att hon satt och tittade åt det rakt motsatta
hållet. Föräldrarna blev därigenom helt vilsna. De visste
inte säkert åt vilket håll de skulle se. Hon rättade dem
och sade:
– Där menar jag. Jag satt och såg på en helt annan
sak.
Och hon visade föräldrarna än åt höger, än åt vänster,
så att de fick sitta och vrida huvudena i ett. Konduktören
och passagerarna i vagnen betraktade henne med ett
leende.
Hur det var, så förvillade Marta sig till slut själv av
detta. Hon förvillade sig av all sin ledighet, så att hon
tappade bort platsen, där de skulle stiga av. Hon var inte
själv så förtrogen med allting i staden ... De åkte hela två
hållplatser för långt. Hon måste föra föräldrarna en krok­

väg runt flera kvarter, då hon ville skyla över misstaget.
Hade de gått raka vägen, skulle de kanske känt igen sig.
– Går inte spårvagnen ända fram, det var väl usselt?
sade den alltid påpassliga modern. Visst gör den det ...
Det har jag läst om i tidningen.
Marta blev inte glad åt anmärkningen, och en smula
sur tog hon nu varuhuset helt kort. Modern hade läst om
det i alla annonserna, hört talas om det av grannarna, sett
det hägra framför sig i drömmen om natten, och hon
visste mer om det, än man skulle kunna trott. Ögonen
fylldes till övermättnad av allt innehållet. Föräldrarna
blev trötta. Så var även varuhuset avverkat.
Därpå satte man sig att åka spårvagn igen, runt, runt.
Marta hade ännu inte mistat det stora hoppet – att stöta
på någon bekant, som hon kunde hälsa på. Hon betraktade
forskande alla i vagnen, alla som gick ut och in i den,
alla dem som stod på refugerna, sådana som satt i mötande
vagnar på den långa, ringlande ringlinjen. Någon greve
hade hon minst av allt ännu kunnat se till. Men Marta
började bli på det klara med, att det inte var så lätt som
hon trott att fylla ut en dag för föräldrarna i staden. Det
var inte så lätt att hålla dem imponerade, få dem att gå
liksom på spänd lina av beundran hela tiden. Telefonsam­
talet, som långtifrån blivit någon succé, hade grämt henne.
Föräldrarna med sitt verklighetssinne hade behov av att
se allting med egna ögon, och dessa ögon, med deras
åldriga disighet i, hade behovet av att se mycket skarpt,
helst många gånger, för att de skulle kunna uppfatta
föremålen fullt tydligt. För tillfället behövdes det någon
bekant, som ville hälsa. I detta väldiga kaos av människor

var det allt. Under de förhandenvarande omständigheterna
var det sådant, som de skulle begripa.
Vid Kornhamnstorg steg ett par yngre, mindre sym­
patiska karlar på vagnen, och de sade fullt tydligt bakom
henne:
– Hon som sitter där är ett fnask. Henne har jag sett
på Kungsgatan.
Den andre svarade något, som Marta inte hörde. Men
det den förste sade hörde hon.
– Jag kan våga en krona på det. Hon är det, så sant
jag lever!
Marta kände sig illa berörd, och vid nästa hållplats tog
hon föräldrarna med sig och steg av spårvagnen. Resan
hade hunnit bli tillräckligt pinsam. De båda passagerarna
betraktade henne närgånget. En satt med foten utsträckt
i gången i vagnen. Marta såg ner på foten med en för­
krossande blick, som likväl var en aning osäker, då den
oridderlige drog in sitt ben med ett leende, som kunde
betyda ungefär vad som helst.
– Aj då, lilla pullan!
Klockan var omkring tre på eftermiddagen, då modern
började bli orolig för det hon skulle köpa. De gick alla
tre tillsammans in i några butiker. De valde de mindre,
Marta hade redan börjat förtröttas på att låta det ena
överglänsa det andra i storlek och stil, och det tycktes inte
vara någon mening med det. Det lönade sig helt enkelt
inte. Föräldrarna hade för svårt för att urskilja det alltför
fina, och de fastnade istället för sådant, som var mindre
ambitiöst. Modern bar sig emellertid åt så, att Marta
fick skämmas för henne även på de mindre ställena. Hon
hade alla sina gammalmodiga principer om prutandet

i behåll ... Överallt bar hon sig åt på ungefär samma sätt
som hon gjorde i handelsboden hemma. Hon var hemifrån
van vid att handlarn där ville kugga på henne dåliga
varor, ville bedra henne på ett öre här och på ett öre
där. Hon var långtifrån försynt, även om hon bemöttes
tillmötesgående. Prislapparna på varorna brydde hon sig
inte ett dugg om, expediternas försäkringar nonchalerade
hon också, och hon kastade tygen tillbaka på disken, för­
klarande högt och tydligt, att priset var rena skojet, drog
sig mot dörren och gjorde sig färdig att gå. Det var nästan
med våld som Marta tvingade henne att bestämma sig för
något, efter det att hon uppehållit en expedit i en långlig
tid med allt möjligt köpslående. Fadern fick under tiden
långsamt och tog sig ibland en tur ut på gatan. Han kom
tillbaka efter någon stund och blev på nytt hövligt stående
vid dörren. I livsmedelsbutikerna – dottern hade avsikt­
ligt fört modern in i en av de stora, där maten låg bakom
glas – ville hon tränga sig innanför disken och känna
på allt med händerna. De betraktades medlidsamt av andra
kunder. Marta fruktade sig igenkänd. Hon började finna
alltsammans olidligt. Hon behandlade modern snävt och
måste ta de omkringståendes parti gentemot henne. Hon
såg menande på de andra och log. Modern lade inte märke
till detta.
Vid hattköpet ville Marta inte ens följa med, trots att
det denna gång gällde en sak åt fadern. Marta styrde för­
äldrarna in till en liten hattaffär. De hade åter kommit
ner mot de centralare delarna av staden. Hon hade börjat
hata den bruna, slankiga väskan, som skulle fyllas med
så mycket besvär. Hon föregav att hon själv hade ett
ärende till en butik i närheten. Marta ställde sig i ett

gathörn att vänta och hon stötte där nästan omedelbart
på en bekant. Så snart hon skilts från föräldrarna gjorde
hon det ... Men hon hade börjat mista lusten för allt­
sammans.
Föräldrarna kom tillbaka ut. De ställde sig att se sig
omkring åt alla håll, tills Marta gick fram och tog hand
om dem. Hon var nu så uttröttad på hela alltet, att hon
knappt kom sig för att titta åt hatten. Den var emellertid
grå, litet luggig på brättena, med ett mörkblått band runt
kullen. Det syntes på lång väg, att det var en billig hatt.
Den gamla hatten bar fadern i handen i en påse.
Modern började klaga över att hon hade ont i fötterna.
De gick ett stycke. Folk stannade och vände sig om. Marta
trodde sig igenkänd. De vek av från en sidogata vid torget
och kom ut på Kungsgatan, som de följde ner mot Vasa­
gatan för att vika in mot Centralen och lämna in väskan
där. Köpen för dagen var färdiga.
Alltjämt hördes folk viska omkring dem, när de gick
förbi på gatan. Marta ökade farten. Modern började få
svårt för att följa. Hon klagade allt högljuddare över sina
fötter. Fadern lunkade på andra sidan, tyst. Plötsligt fick
Marta höra att någon nämnde hatten. Hon kunde inte
höra, vad som sades, men om hatten var det!
Marta saktade ett par steg. Hon betraktade hatten bak­
ifrån och från sidan. Då blev hon plötsligt stel i hela
kroppen. Folk omkring dem vände sig om och skrattade.
Samtidigt gick tre eleganta herrar förbi, av vilka hon
flyktigt kände den ene. Orden ”prislappen” och ”bonde”
uppfattades fullt tydligt denna gång.
Marta hann inte böja sig framåt fort nog, de mötande
hade hunnit att observera henne. Röd av vrede röck hon

bort prislappen från det mörkblåa bandet och slängde
den i gatan, där hon stampade på den. Fadern kom sig
knappt för att märka det. Han endast tog sig med de
fumliga händerna förläget åt hatten.
Så hade Marta fått följa som ett åtlöje utför Kungs­
gatan, utför sin egen gata ...
Händelsen med hatten kom att utgöra kulmen för hennes
tålamod, och hon tyckte sig nu inte ha mycken hänsyn
kvar, sedan hon förlöjligats på detta sätt. Hon brydde sig
den gången inte ens om att gräla. Hon fann alltsammans
så meningslöst. Modern gick tyst, med sammanbiten mun,
sedan hon fått höra förklaringen. Fadern, den enkle
torparen, skrattade till och med åt hela historien. Inte
brydde han sig om det som hänt! Vad hade egentligen
han att förlora? Men då han märkte, att Marta kommit
ur humör, blev också han tyst av sig. De steg tysta in på
Centralen, gick tysta bort till inlämningen, lämnade tysta
in den bruna väskan i förvar. Marta sade endast det som
var nödvändigt och inte en bokstav mer.
Föräldrarna hade helst av allt velat stanna kvar på
stationen, på någon soffa där, till dess tåget skulle gå. De
kände sig utledsna på alltsammans. De ville hem igen till
vanorna och lugnet. De ville utbyta all staden mot sin
egen frid.
– Nu far vi och äter middag, sade Marta bryskt. De
tog en bil. De gamla steg in i den som om de haft att resa
till avrättningsplatsen.
Den middag Marta tillsammans med föräldrarna denna
dag åt på ”Kronprinsen”, den middag hon i förväg
bestämt sig för att hon skulle bjuda på, och på vilken
ingenting skulle kunna förmå henne att rucka, kom att

långt efteråt uppfylla den förtvivlade dottern med en
egendomlig känsla. Dagen uppstod då på nytt med en
etsande skärpa under skilda perioder av hennes liv. Hon
såg den i olika slags belysning, från ett flammande sken
av förebråelse och skam till ett mörker av ovilja och
självanklagelse. In i det längsta ville hon vara en god
dotter ... In i det sista ville hon visa en ängels tålamod ...
Ända in på slutet beredde hon sig att orubblig försöka
ta emot de stötar, som föräldrarnas obetänksamma upp­
trädande och otakt kunde ge henne ... Hon beslöt sig att
vara karaktärsfast. Hade hon sagt en sak, så skulle ingen­
ting kunna förmå henne att ändra den. Ingen skulle kunna
säga efteråt: ”Det var tal om det, men det vart inte ...”
Marta skulle visa minsann, att det skulle bli!
Strax de stigit in i restaurangen, kom hovmästaren emot
dem och bugade, samtidigt som han ville se efter, ifall det
inte var lämpligare att visa ut. De slapp dock igenom
silen, som hovmästaren tycktes ha i ögonhåren. Modern,
som på nytt ryckt upp sig, frågade nästan genast:
– Vem var det du kände där?
Marta hade lagom hunnit uppfatta hovmästarens litet
satiriska bugning, men nu grep hon den lilla, så gott som
till skänks komna chansen, och hon beslöt att låta hov­
mästaren få ersätta, att de inte mött någon greve Tingel­
tangelgrant namn denna dag.
– Å, det var bara han som äger restaurangen, sade
hon och försökte kryssa med de gamla in emellan borden,
där gäster tittade upp från sina tallrikar och började syna
dem för vart steg de tog.
– Är du bekant med honom? Modern tycktes ha
glömt historien med hatten. Hon tycktes ha glömt alla

tidigare missöden. Modern befann sig åter i bästa fråge­
form.
– Han har väl lagt märke till mig någon gång, när
jag varit här, sade Marta för ett ögonblick försonad, men
tystare nu, så att den lyssnande hovmästaren inte skulle
behöva höra vad han fick bli lånad till.
Marta var från början desperat. Hon kände sig störd
av gästerna omkring sig och bestämde sig från början för
att inte låta sig bekomma. Utan att ens se sig åt sidan
förde hon föräldrarna bort till ett ledigt bord. Fönster­
borden var upptagna, borden vid väggarna likaså. Det
fanns endast möjlighet att sätta sig vid ett bord ute på
golvet. Hon gjorde det. När hon förde föräldrarna dit,
kunde hon inte undgå att känna det som om hon fört de
gamla bort till en giljotin, men hon gjorde det utan att
blinka.
Det var under väntan på smörgåsbordet, under det att
föräldrarna satt nedsjunkna på sina stolar med händerna
i knät, liksom undrande över vad de hade här att göra,
om det var nödvändigt att gå igenom en sådan pina för
att få ett mål mat, som Marta greps av den fullständiga
desperationen. Modern lutade sig just fram med handen
avig för munnen för att viska något. Marta blev våld­
samt ond.
– Vad är det? frågade hon så högt att alla kunde höra.
Modern röck till och sjönk förlamad tillbaka på stolen.
Hon lät handen sjunka från munnen. Hon hann aldrig
säga det hon ville, och hon hade under alla förhållanden
beräknat, att det skulle sägas tyst. Uppmärksamheten blev
än starkare och riktades på dem från alla fyra hållen.
Martas fråga hade förrått henne.

Hon hade endast undrat hur länge de skulle sitta här,
vad de gjort för illa för att de skulle behöva göra det,
och ifall det ännu inte fanns några möjligheter för dem
att komma därifrån? Det var då Marta grep till den
desperata åtgärden.
Hon tog väskan från bordet, tog ur den fram läppstift,
puderask och tusch. Det var det enda hon gjorde. Hon
lade sakerna på bordet framför sig. Därpå tog hon sig an
med att färga sina läppar i bjärtaste rött.
Verkan var inte så hastig som man skulle ha förmodat.
Verkan på människor från landet blir aldrig så hastig som
man tänker ... De behöver tid på sig. De är vana vid att
se på något både länge och väl, innan de bestämmer sig
för att säga något. Kanske tiger de och går helt enkelt sin
väg ... De vill alltid vara säkra på att inte vara ute i
ogjort väder – de behöver tid på sig också för att tala.
Under olidlig uppmärksamhet, som gick som heta vågor
över henne själv, pudrade Marta sitt ansikte fjunigt vitt,
skökovitt. Sist tog hon upp tuschpennan. Hon strök de
vackra ögonbrynens svarta svalvingar ännu mörkare än
de var. Under hatten lyste fram en flik av det brons­
skiftande håret.
Modern satt och pressade sig. Hon såg sig försiktigt
omkring i hela den stora, ljusa lokalen. Äntligen tog
modern till orda.
– Det var det jag trodde, sade hon med sammanbitna
läppar. Hon brydde sig inte längre om ifall någon lyss­
nade på dem.
– Trodde – vad?
– Det var som jag trodde det skulle gå med dig, sade
åter den sammanbitna modern.

– Är det att jag lärt att hyfsa mig? frågade Marta
tystare, en olämplig replik, men den enda hon kunde hitta
för tillfället.
– Jag har inte velat tro på det ... Nu ser jag det ...
Nu förstår jag ... Moderns röst blev allt osäkrare.
– Det jag gör är min sak, sade Marta fortfarande lågt,
så att det inte skulle höras. Var det något annat?
– Tror du inte jag ser att du har gjort något åt håret
också?
– Det är också mitt, skulle jag tänka.
– Och vad ska man tro annars förresten, och om allt
som folk pratar om dig därhemma ... Gud i himlen! sade
modern och sjönk plötsligt ihop.
Marta hade ämnat bli ond även nu. Hon hade till vart
pris ämnat hålla stilen. Det som kom emellan hindrade
henne från det.
– Vad då ...? frågade Marta, och rösten vacklade.
Det som åstadkommit förändringen var icke genast så
lättförklarligt. Det berodde på åtskilliga saker och ting.
Det berodde dels på att modern i förväg visat sig förstå
långt mera än Marta hade trott henne om. Hennes aningar
träffade rätt i de allra flesta fall. Hon hade hela dagen
beskjutit Martas ställningar och lyckats få dottern en
smula orolig därinnanför, tveksam om, hur mycket modern
egentligen visste.
Dessutom inträffade någonting annat. Modern brast
häftigt, inför hela församlingen, i öppen gråt. Just som
hon suttit upprätt som en staty, vaktande på sig själv i sin
förlägenhet, upprest och styv bland alla de andra upp­
resta och styva människorna i salen, sjönk hon tillbaka

på stolen och brast i en snyftande gråt. Hon hade mistat
sin behärskning.
Fadern rörde sig förläget åt sidan, som om han ämnat
stödja henne. Marta böjde sig hastigt fram. Hon försökte
vidröra moderns ansikte med handen. Handen blev vilande
på kinden, och hon tyckte plötsligt att hon ville lyfta
moderns huvud i sin hand. Två rader av tårar strömmade
utför moderns kinder likt två snodder av pärlor i ett
glindrande draperi av smärta.
Marta blev helt rådlös. Hon försökte lägga handen
kring moderns hals. Det föll sig besvärligt, där hon satt,
och hon måste halvvägs resa sig över bordet. Då hon såg
att de utsattes för större uppmärksamhet i restaurangen
än om hon alltjämt satt stilla, avstod hon från det.
Modern behärskade sig mycket fort. Hon böjde återigen
huvudet. Hon torkade bort tårarna med den aviga handen.
Hon tog fram sin näsduk, omsorgsfullt vikt i fyra delar
för stadsresan, och strök sig djupt in i ögonvrårna med
den. Det var just som kyparen kom in med smörgåsbordet
på en bricka och ville duka fram. Modern dolde mycket
skickligt det inträffade och satt förstummad och stilla.
De som satt omkring förhöll sig plötsligt annorlunda.
Förut hade löjet varit det förhärskande. De omkring­
sittande hade trott sig förstå sammanhanget – de ovana
landsborna, som kommit fel. Nu behärskade de inte längre
fullständigt läget. De hade kastats in i något obekant.
Moderns gråt hade skrämt dem. De hade istället blivit
avvaktande.
Middagen artade sig efter den dåliga början för Martas
del mot slutet nästan till en succé. Med god kvinnlig
sans fick hon så gott som genast klart för sig, vad som

var att göra. Det gällde nu att inte alldeles tappa stilen.
Hon lade därför ytterst långsamt tillbaka föremålen
i väskan. Hon räckte modern först och fadern sedan vad
som ställts fram av maten. Hennes rörelser verkade
lugnande på föräldrarna. Hon log, omärkligt, men hon
sade ingenting på en lång stund. Hon låtsades som om
ingenting hänt. Maten och fördelen, som bestod i att få
något att sysselsätta händerna med, lugnade alla.
Modern åt ytterst litet. Fadern började genast, som
det tycktes utan att ens förstå vad som inträffat, att äta
med god aptit under det han sävligt stoppade knivbladet
i munnen. Bekymmerslöst strök han undan de gula musta­
scherna. På avstånd stod kyparna i en halvmånformad
ring och betraktade dem med nyfikenhet. Någon bakom
Martas rygg började på nytt att skratta.
– Vaktmästarn! sade hon högt och tydligt. Ta in sprit!
Åter förde den psykologiska instinkten Marta på rätt
väg. Efter endast ett glas brännvin började fadern, den
enkle torparen, som för inte länge sedan varit den för­
slavade stataren blott, att finna livet behagligt. Och detta
återverkade mer än man trodde också på modern. Det var
härvidlag som Marta visade sin begåvning som kvinna.
Det var här som hennes kvinnliga intuition skänkte henne
denna oanade djärvhet. Utan att modern tycktes bry sig
om det, gav hon order om en omgång sprit till. Själv
drack hon inte.
Men nu inträffade det allra besynnerligaste av allt­
sammans. Då modern måtte ha förnummit, hur sorgset
hennes ansikte var, förmådde sig även hon smutta på
glaset, som stod framför fadern. Resultatet översteg Martas
förväntningar. Modern gaskade upp sig mycket fort. Hon

sträckte på sig och började äta med friska krafter. Hon
frågade dottern, ifall det var lika dyrt hur mycket eller
hur litet de åt, och när hon fått svaret att det kostade lika,
så tycktes hon äta bara för att hon inte kunde se att maten
förfors.
Men fadern, och det var det viktigaste, började bli en
smula berusad. Härigenom avleddes uppmärksamheten
från Marta till fadern. Modern kom i litet skymundan.
Samtidigt gav fadern stämningen kring bordet en helt
annan karaktär.
– Var inte ovettig på Marta, sade han plötsligt och
fick röst. Du får väl komma ihåg ändå, att det är hon som
har ställt till med alltsammans ... För oss, tillade han
ytterligare.
Fråga är om icke Gud i den stunden viskade dessa ord
till Martas hjälp, till hjälp för en av jordens kvinnor, till
ett av Kungsgatans barn ... Förändringen hos modern
kom plötsligt.
– Förlåt att jag bär mig illa åt då ... Jag vet ju vad
du har gjort för oss hela tiden ... sade hon med gråten
fortfarande som ett biljud långt nere i bröstet.
Marta böjde sig framåt. Hon hann lagom snudda vid
moderns hand. Men denna obetydliga beröring var likväl
allt som just nu behövdes.
– Säg inte så! sade hon endast.
– Bry er inte om mig ... Jag bär mig ju så illa åt ...
Jag borde tacka dig istället ... Tack, Marta ...
Marta gjorde åter en rörelse. Hon sade med öm röst:
– Säg inte så, mamma! ... Du vet att dig behöver jag
aldrig förlåta ...

Till och med kyparnas yrkesleenden stramades till.
Några av gästerna, som lyssnat, fann sig själva rörda. Ett
par av dem, mödrar också de, var själva nära gråt. De
andra begrep inte sammanhanget, och de höll sig allvar­
liga fördenskull. De hade inte längre någon lust att håna.
De hade kastats in i det obekanta, som är de mänskliga
sinnesrörelsernas värld. De satt gripna, och det såg nästan
ut som om de skämts.
Fadern återtog med allt större säkerhet:
– Det är så sällan det händer sånt här ... Det är ju
mest arbete man fått hålla på med i alla sina dar ... Om
det någon stund är något annat ...
Han hade blivit nästan vältalig. Modern, som dock ända
in i det sista hade ämnat föra nyttans och försakelsens
talan, kom av sig ännu en gång, då hon syntes vilja
anmäla sin varning. Fadern fortsatte än djärvare:
– Om inte alla behöver släpa så som en annan fått,
så är väl inte heller det något att beklaga sig över, sade
han och drack ur det sista, som fanns i glaset.
Och så, klimaxen på alltsammans:
– Tack, Marta!
Deras blickar möttes över bordet. Marta var den som
först slog ner sin.
– Tack, sade hon svagare.
Men modern var och förblev överrumplad. Hon hann
aldrig med, inte så länge de satt kvar på restaurangen,
att samla sig till något nytt anfall. Hon hann inte ens att
fullt tydligt göra sig reda för vad som hänt. Hon var helt
i stämningens våld. Och åter var det endast känslan som
sade henne, att ett var rätt och ett var orätt. Det var hon
som hade rätt och de andra orätt ... Men hon kunde inte

längre lita på denna sin aning. Försvarslös och osäker
i sitt inre höll hon bara med. Även hon tackade dottern.
När middagen äntligen var över, Marta betalt och den
snöpliga reträtten gjord, stod föräldrarna en stund ute på
perrongen och väntade på att tåget skulle gå. Det hade
börjat skymma. Marta var tyst. Runtomkring dem på
stationen skyndade främmande människor, som inte längre
lade märke till dem.
Marta såg hur modern i halvskymningen fumlade med
något ur faderns ficka. Det var portmonnän. Modern höll
den bruna, nötta portmonnän i handen. Hon sade:
– Det har blivit så dyrt för dig med oss här ... Kan
vi få hjälpa till lite ...
Marta röck till. Hon kände det obehagligt och höll på
att bli ond igen. Sekunden därefter var hon nära att brista
i gråt, som modern nyss. Då behärskade hon sig hastigt.
– Det är jag som ska hjälpa er, sade hon med sin
oberördaste stämma.
Och strax därpå:
– Ta det här till syskonen ... Vid det stack hon den
sista av Kungsgatans sedlar ner genom springan i den
redan öppnade portmonnän.
Fadern tog den med sin vanliga, gula, litet halvblinda
blick och stack den i fickan. Spriten hade gett hans ögon
en irrande flamma, som om det gula börjat glöda därinne.
Hans halmfärgade mustasch hängde i nästan fullkomlig
sorglöshet snett ner över munnen.
– Nu går repet, sade fadern. Han ville med denna sin
kvickhet visa hur ledig han var.
Tåget satte sig i rörelse. Fadern dök in i en av vagnarna
med den bruna väskan i handen. På hans lilla huvud

tronade den nyköpta, billiga hatten. Så fort Marta sett att
föräldrarna verkligen farit, gick hon tveksamt tillbaka
genom spärrarna och ut.
Hunnen ett stycke, stannade hon och tvekade än en
gång. Så beslöt hon sig. Hon gick direkt upp på Kungs­
gatan, där trottoarerna vimlade av folk. Hon fann utan
svårighet en äldre tjänsteman, som var tydligt påstruken,
och tog honom med sig.








XVIII.

Dagen efter det föräldrarna farit kände Marta endast
avmattning. Hon låg länge. Diskarna efter frukosten stod
kvar ute i kokvrån. Efter det utspillda ölet på nattduks­
bordet syntes alltjämt en ljus fläck.
Genom de fördragna gardinerna föll dagern blek. Mor­
gonen hade för länge sedan förlorat sin fräschhet. Solen
tycktes täckt av en hornvit hinna, som blev allt tjockare,
eftersom tiden led. Likväl plågade ljuset henne. Hon
vände sig mot väggen. Även tapeten var fläckig. Allt inne
var fläckigt, motbjudande, blackt.
Marta låg och kände sin egen kropp under täcket,
följande strömmarna av värme från armarna till benen.
En gång tände hon en cigarrett. Hon beslöt sig för att gå
upp så fort som cigarretten var utrökt. Cigarretten kolnade
ända in på munstycket. Hon fick smaken av bränt papper
i munnen och blev modlös av detta. Därefter inväntade
hon ett mer behagligt ögonblick för att ta språnget ur
sängen. Hon stannade kvar ännu en stund, med slutna
ögon, rädd för det svidande ljuset därutanför.
Hon hade gjort sin plikt mot föräldrarna – ända in
i det yttersta gjort sin plikt. Det var ingen mening med
någonting. Det man gjorde till sitt yttersta belönades
mestadels med otacksamhet. Föräldrar känner endast

behovet av att få leda sina barn åt det håll de vill, åt
sitt håll. De gör det för att själva kunna få stödja sig
vid barnen ... Föräldrar tror att det är klädsamt med
barn, och därför koketterar de med barnen ... Marta låg
och tänkte på det.
Det var ingen mening med någonting. Marta kände för
ett ögonblick martyrskapets sötma. Martyrskapets sötma
tillsatte för henne en svag smak i all denna meningslöshet.
Hon tyckte att den ingick i sängens värme. Hon låg kvar
i bädden, och när hon låg kvar, medan timmarna gick, så
tyckte hon att hon hämnades på meningslösheten också
med detta ...
Ett slag tänkte hon på Adrian. Det var mycket länge­
sedan hon gjort det. Hon önskade att han varit hos henne,
suttit på ottomankanten och börjat tala med henne om
höladan utanför vilken granspiran vajade, och om allt
det, som han beslutat sig för att göra av sin vistelse
i staden.
Marta lade sig att betrakta sin egen kropp. Brösten var
ännu toppiga, som ungflicksbröst, och när hon låg, hade
de en rund, vacker form, likt kupoler. Hon mindes hur
hon som liten sprang och vallade kor. Då hade hon någon
gång i ensamheten sprungit bort bakom en tät buske, vikt
undan klänningen och satt sig att titta på sina egna bröst.
Hon hade undrat när de skulle bli stora, hurdant det skulle
vara då? Nu hade ett av dem ett blåmärke ...
Fram emot kvällen steg Marta upp. Hon klädde sig
och gick ut. Solen var nära nedgången, vilket syntes på
reflexerna i bilarnas rutor. Hon strök modlös fram genom
gatorna. Gatorna tycktes henne lindra hennes smärta.

Män tilltalade henne. Hon var alltjämt smickrad av att
män tilltalade henne, av att de uppskattade henne, av att
de ville ha henne, men hon brydde sig likväl icke om en
enda man på hela denna sin vandring.
De ljumma sommarkvällarna var Kungsgatan en gonor­
reisk idyll. Endast sällan flammade syfilisrosen upp där
som en röd blomma. Syfilisen hade kommit att bli nästan
romantisk. Den andra sjukdomen däremot var inte roman­
tisk alls. Dess namn liknade en ruttnande örts. Den var
den allra vanligaste på Kungsgatan.
En till åren kommen glädjeflicka, kallad Karossen,
hade för rätt långt tillbaka kommit ut från sitt sjukhus
och åter börjat gå sin gång. Alltjämt försvann en och
annan av flickorna, utan att de lämnade något varnings­
anslag efter sig på trottoaren ... Marta mötte Karossen
i ett gathörn. Om det andra visste hon ingenting. Hon
fortsatte blind sin väg.
Hon kom in på Birgerjarlsgatan och fram till den lilla
platsen med Hyacinten på, fallossymbolen av en stor,
idealistisk bildhuggare, den plats, som av polisen skämt­
samt kallades ”Tre horors plan”. Sommarkvällen stod likt
en sällsamt främmande värld omkring henne. En löjtnant
i sin grå, välborstade uniform förde en vacker krigsfånge
hemåt. Han hade erövrat henne med fetischens vapen.
Kvinnan vid hans sida strök sig som en kelen katt upp
efter uniformen. Hon verkade matt.
– Låt oss göra det då, sade hon en gång. De gick
tydligen och förberedde den korta, skimrande natten.
– Avgjort?
– Avgjort ... Ja ...

– Det finns en och annan som har tur, sade Marta
halvhögt. Jag skulle också kunna få någon med en grann
uniform, ifall jag ville!
– Det kan vi talas vid om efteråt, sade åter erövraren.
Han talade lätt i näsan. Det lät som om han trumpetade.
– Som du vill då ... De försvann bland andra par på
gatan. Kvinnan lutade emot uniformen ...
Då Marta skulle gå in i serveringen vid trottoaren, ett
av dessa ställen som på dagarna var tillhåll för kontorister
och på kvällarna för flanörer, kom hon nästan omedelbart
mitt upp i en scen. Tillsammans med en litet yngre flicka
kom Cecilia, som hon fäst sig vid en kväll på kaféet på
Kungsholmen, springande in genom den öppna dörren.
Hon slog sig hastigt ner vid samma bord. I hälarna på
henne kom en karl. Marta mindes nu också honom. Han
hette Krafft ... Han var alltså alltjämt den andra flickans
sällskap på kvällarna ...
Av det abrupta samtalet framgick vissa saker. Den
yngsta flickan var från Örebro. Cecilia hade varit i Stock­
holm före henne. Hon hade gått på gatan ungefär ett år
och hade tydligen redan varit hemmavan där. En dag
skrev hon till den yngre väninnan, att hon skulle komma
efter. Det fanns arbete att få, affärer att göra, liv att leva.
Den yngre reste, fylld av spänning, upp till Stockholm.
Hon hade först sökt arbete, dock utan att få något. Hon
hade tidigare haft endast en man i hela sitt liv. Nu började
hon så småningom följa män hem till deras bostad. Det
hade gått bra några månader. Sedan hade det gått mindre
bra ... Samtalet fördes lägre.
– Låter du inte behandla dig? frågade den äldre
flickan hastigt.

– Nix. Jag måste förtjäna pengar.
– Skyddar du männen?
– Om de begär det. Inte annars.
– Vet du att det är straff på det?
– Det bryr jag mig inte om ... Det kan nog hända ...
– Jag står i ansvar för dig – ge dig av till en läkare!
– Jag vill inte ha någon förmynderska. Låt mig vara
i fred.
Samtalet fördes åter lägre. Karlen bredvid satt och såg
glosögt på den yngre flickan. Han föreföll att vara till­
kallad som vittne i denna affär om moralen mellan två
glädjeflickor. På högra handen hade han en tatuering
i form av ett kvinnohuvud med naken överkropp. Han
sade ingenting.
Den yngre flickan började själv hota. Av samtalet fram­
gick nya saker. Väninnan hade själv tidigare varit smittad,
och hon hade för sin del gått i tre månader utan att låta
behandla sig för sjukdomen. Under tiden hade hon smittat
flera andra. Fastän hon smittat män till höger och vänster,
hade hon blivit i grossess, och hon hade låtit grossessen
fortskrida, därför att hon inte ville förråda att hon var
sjuk. Det var vid denna tid hon skaffat sig sutenören,
mannen som hette Krafft, och som hon nu också fick att
försörja. En dag skrev han ett intyg att han låg sjuk
hemma, att han var hennes man och att de hade två barn
tillsammans samt nu väntade det tredje. Barnet började
bli fullt synligt. Män som söker efter kärlek har skräck
för de gravida kvinnorna och Cecilia kunde inte längre ta
män som förut. Hon gick med intyget upp på ett av de
stora oljebolagens kontor och presenterade sig som den

nödlidande hustrun. Hon fick tio kronor, som hon gav
Krafft. Sedan hade hon vänt sig till många andra ställen.
Hon hade gett Krafft pengarna. Hon hade fortsatt att
tigga, till dess barnet fötts och förts över till en asyl att
vårdas för en obotlig ögonsjukdom, som härledde sig från
smittan.
– Det är vad du gjorde ... Bråka nu inte med mig!
– Gå och låt behandla dig! sade den äldre hest.
– Låt mig vara i fred nu! Jag gör vad jag vill. Och
om du inte tiger, så sätter jag fast er båda.
Krafft stirrade glosögt på sina skyddslingar. Det syntes
att han var rädd. Om Marta tog de ingen som helst notis,
därför att de alla tre kände henne till utseendet från gatan
om kvällarna och nätterna.
Samtalet fortsatte i många slingringar. Servitrisen kom
och skulle ta upp beställningen. Krafft beställde öl, medan
de båda flickorna drack vichyvatten. Det syntes på långt
håll, hur det var fatt med dem.
– Jag har sagt dig, att du kan få den där städningen,
bara du vill. Så kan du också låta behandla dig gratis.
– Ta städning själv, får du se hur gott det är!
– Det gäller inte mig nu, utan dig ...
– Det gäller dig också!
– Lyd nu, annars kör jag fast dig.
– Ta dig själv städning, om du trivs bättre med det.
Gör det, säger jag bara.
– Jag skriver hem till dina släktingar, som jag känner
till ... Rösten blev nästan gråtmild.
– Akta dig, så du inte själv blir körd fast. Jag känner
också ... Låt mig vara i fred nu, folk lyssnar på oss!

Folk lyssnade också, men de fick inte sammanhanget
klart för sig. De satt och betraktade med sina borgerligt
fromma ögon gatan därutanför och trafiken på den.
Männen satt och såg efter kvinnor, som gick förbi. Andra
tyckte att de hade det trivsamt och gott, de satt bara och
väntade på något äventyr. Många såg också att de båda
flickorna med obehag drack sitt vichyvatten, men de för­
stod inte ens varför de gjorde det. De drack själva sitt öl
och kände likväl otillfredsställelse. Kvällen drog ner sin
blekvävsridå över den hetflimrande gatan.
Marta satt kvar en stund, åt en enkel måltid, som var
både frukost och middag samtidigt, och gick därefter ut.
Hon kände hur varmt det ännu var, och hon såg hur lätt
människorna gick klädda. Deras tunna klänningar och
ljusa kostymer verkade fest. De gjorde, att trafikanterna
verkade intima med varandra.
Marta hade helt plötsligt befriats från sina egna
bekymmer.
– Det finns andra som har det värre än jag, sade hon
halvhögt till sig själv. Hon kände därefter stolthet. Hon
tänkte på sällskapet, som satt kvar därinne.
– Goddag ... Ensam ute vid den här tiden ... Ute och
går, förstår jag ...
Män hälsade. Hon brydde sig inte om dem. Men hon
begrep inte, hur hon kunnat vara så modstulen tidigare
denna dag.
– Goddag, fröken ute och går, ser jag ... Får jag göra
sällskap? Varför inte ... Männen hälsade fortfarande,
men hon gick förbi.
– Varför inte ...? frågade en långdraget, som om han
försökt hålla henne kvar med sin röst.

Marta brydde sig inte om dem. Hon kände sig helt upp­
sluppen. Framför henne gled sommarnatten med ett tunt,
blekt sken.
Över hustaken tändes stjärnorna. Hon dansade in i Norr­
malmstorgspassagen, glad, skrattande, sorglös som ett
barn, som är på väg att leka.








XIX.

Kvalmig och rötmånadsdov ingick början av augusti.
Det var många dagar så stilla, att icke en vindfläkt för­
sökte leta sig fram genom gatorna. Svetten isolerade, så
att människorna blev liksom ensamma med sina kroppar.
Marta levde nu för var dag sitt sländartade liv. Hennes
händer behövde inte längre bli röda av något arbete. Men
även de fria dagarna började snart bli lika varandra. Hon
sökte efter nya sätt att slå ihjäl tiden, tills kvällen kom.
Hon erfor en besynnerlig saknad, ett slags tomgång, som
hon aldrig förr känt. Hon försökte med några billiga för­
ströelser, ibland gick hon upp tidigare än vanligt, men då
hon ingenting hade att ta sig till, ledsnade hon snart på
det också. Vissa dagar beslöt hon sig att fara ut och se
på något, på Skansen, på Ekotemplet vid Haga, eller på
en mannekänguppvisning, utan att hon dock kom längre
än till föresatsen. Liksom förr älskade hon musik och
blommor. Men blommorna trivdes inte på stenplattan över
värmeledningen. De dog. När hon gick på restaurang, där
det fanns musik, ville det gärna komma sprit med. Hon
började gå på allt enklare ställen.
Marta och Adrian träffades för andra gången vid
denna tid.
Adrian hejdade sig en dag på vägen till arbetet och såg
in i en lokal, där man dansade. Under armen hade han

den svartlackerade postväskan. Framför ingången slokade
draperier, fyllda av damm från gatan, ännu fyllda av
sömn, fast solen sken utanför och klockan var över elva
på förmiddagen. Innanför skymtade han ett mångfärgat
golv av glas. De dansandes fötter smekte det målade glaset.
Ovanför i taket vreds en lampa likt en snoende måne. De
dansande rörde sig sakta, slingrade kring varandra likt
ormar i en bassäng, och intrycket förstärktes av den
tropiska hettan. En dold orkester spelade. Musiken trängde
ända ut på gatan. I trafikbruset åstadkom musiken en
sällsam biton.
Inför denna musik klockan elva på förmiddagen erfor
Adrian en känsla av oro och nästan skräck. Han var allt­
jämt landsbon. Hemma på landet skapade musik på en
vardag, medan det var ljust, en underlig beklämning. Till
och med kyrkklockornas klang en vardag meddelade en
gnagande oro. De dångande klockorna betydde då ettdera
begravning eller brand. I hans tidiga barndom hade fadern
och han en gång farit förbi ett hus, där någon spelat hand­
klaver en måndag. Dörren hade stått öppen, därinnanför
såg de torparen, som satt med klaveret över de lättsinniga
benen. Fadern hade ingenting sagt, men skräcken hade
legat i luften över dem, kring dem, funnits där överallt.
Generationers vana, som manade till arbete på vardagen,
som gav arbetet sin tid och leken sin, hade legat bakom
denna deras förskräckelse. Att arbeta på en söndag var ett
fel, men att spela handklaver en måndagsmiddag var ett
än större brott. Då Adrian och fadern for bort ifrån
torpet, erfor de bägge känslan av ett öde, som kunde
drabba de hädande när som helst. De erfor förkänslor av
undergången, av förgängelsen, i denna musik. Det fanns

något som varnade dem för jordens sista tid i detta hand­
klavers lättsinnigt sjudande toner.
Hade Adrian tänkt i bilder, som han ofta gjorde senare,
skulle han över de förbrända kullarna av ett helt land ha
sett en fattig torpare sitta spelande handklaver en mån­
dagsmiddag i skörden.
De erfor då endast ödeskänslan, och nu, när man
spelade och några kontorsflickor med deras kavaljerer
dansade jazz mellan teborden bakom draperierna, kände
han nästan detsamma som då. Bondens heliga känsla för
arbetet satt djupt rotad i honom. Han såg sig förvånad om
på händerna hos dem, som gick förbi honom på gatan.
Det var tusen efter tusen händer, alla vita som mjölk. Hit
flöt liljekonvaljedungarnas essenser, av vilka staden fick
sin fina tvål ... Det gick åt många tunnlands areal med
liljekonvaljer, violer, mynta bara till en enda morgon­
tvättning i staden ...
Just som han skulle till att gå, kom en flicka ut från
dörren. Hon hade sällskap med en yngling, som såg ut
som en boxare. Den ljusa kostymen var vadderad i axlarna,
så att överkroppen verkade på något sätt fyrkantig. Flickan
studsade och blicken flaxade till ett slag, så skildes hon
från den andre och kom tveksamt fram till Adrian. Det
var Marta.
– Stod du och väntade på mig? Hon försökte tala så
obesvärat som möjligt. Ett trött leende flög över hennes
ansikte, som hade blivit färglösare sedan förra gången.
– Jag väntade inte på någon ... På dig allra minst ...
Adrian försökte vända sig bort. Det var för sent. På
avstånd ställde sig boxaren med de vadderade axlarna att
se på dem.

– Är det hälsningen, när vi råkas så här oförhap­
pandes ?
– Annat än oförhappandes råkas vi ju inte, sade
Adrian bittert.
– Det rår inte jag för.
– Jag ser dig aldrig annat än i sällskap med andra.
– Det har råkat vara så ... Du vet ju själv ...
– Du har ju ditt! Ditt är inte mitt ... Svartsjukan
bubblade i rösten.
– Det har varit en tillfällighet båda gångerna, men
du minns väl förr i världen ... sade hon. Vi hade ju inte
bestämt något för vår del ... Sen dess har vi inte träffats.
– Det är inte värt vi bestämmer heller!
– Som du vill ... Jag rår inte för det. Jaså, det var
vad jag fick för det jag vågade mig fram och hälsade?
Bitterhet och svartsjuka tumlade om i Adrians inre. Hur
länge hade han inte gått och drömt om detta sällsamma
möte? Hur hade han inte föreställt sig, att han skulle vara
smidig, lätt hånfull, självmedvetet förebrående då? Men
han skulle inte låta sig retas! Han skulle inte brutalt stöta
Marta bort ifrån sig. Han kände med sig själv, att det
mycket var för hennes skull han själv var i staden. De
sågs inte, de visste inte ens var de kunde finna varann,
men dagar och nätter uppfylldes likväl av medvetandet
om, att hon fanns någonstans i närheten. Hemlighetsfull­
heten hade gett hans kärlek näring. Hur hade han inte
kväll efter kväll tyckt sig se Martas rygg bland de hundra­
tusentals fotgängarna? Hur hade han inte trott sig ana att
hon gått samma gator någon stund tidigare än han själv
gick där? Hela tiden hade han gått och berett sig för just
dessa sekunder, då de skulle mötas ... Men nu var han

överrumplad. Han hittade inte orden, inte stilen, inte
rytmen, som var den rytm, i vilken de möttes i drömmen.
Martas arrogans retade honom nu ytterligare till raseri.
När hon drog isär de sinnliga, röda läpparna och blottade
tänderna därinnanför, då hon halvvägs skrattade åt honom,
var han färdig att kasta sig över henne i sitt hat. Han var
rubbad ur jämvikten. Då hans svartsjuka hindrade honom
från att visa lugn, ville han istället förorsaka henne smärta
och våldsamt stöta henne ifrån sig.
– Du har visst någon som väntar på dig därborta, sade
han och började.
– Jag vill följa med dig nu.
– Jag har inte tid. För min del är jag på väg till mitt
arbete ... Svaret lät krystat, tyckte han själv.
– Inte heller det rår jag för. Det är synd, tycker jag ...
Men vi kan träffas senare?
Hon gjorde honom besviken med sin likgiltighet. Han
visste inte säkert vad han begärt att hon skulle säga. Men
det hon sade var i alla fall fel.
– Det är nog sista gången. Du var en gång allt för
mig, nu är det slut. Jag måste gå nu.
– Kan vi inte träffas senare?
Marta gjorde en liten ansträngning och försökte vara
envis. Återigen kände han hopp.
– Efter honom där? frågade han bittert.
– Jag har inget att göra med honom. Vänta ett tag ...
– Rör dig inte ur fläcken! sade Adrian hest, då hon
gjorde en min att gå och skicka bort den andre.
– I kväll?
– Jag har annat för mig i kväll!

– I morron då? Bestäm något! Ge mig din adress
åtminstone, så kommer jag och söker reda på dig ... Jag
står inte ut med det här fler gånger.
– Vi behöver inte träffas alls mer!
Adrian befann sig mittemellan gråt och raseri, när han
i sårad självkänsla beslöt sig att föra allt till ytterlig­
heten. För hans ögon dansade besynnerliga, hatfärgade
dimmor, som berövade honom förmågan att se klart. Han
kände sig hatfull också mot sig själv. Han hade tappat
allt sitt lugn, all sin besinning, all beräkning av måtta
i det han yttrade eller gjorde. Han ville endast iväg, innan
han blev vekare.
– Adjö, sade han och sträckte fram handen. Marta tog
den dröjande. Han såg att Martas hand hade rosafärgade
naglar.
– Vad kan jag göra mera? Jag ber dig, tigger dig ...
Och du vill inte. Adjö då ... Jag hade annars hela tiden
drömt om dig, vi skulle träffas ...
– Skynda dig nu, han väntar.
Han hade kanske väntat, att hon skulle komma springande
efter honom. Hon försökte hålla hans hand kvar ett ögon­
blick. Då röck han handen åt sig. Men hon kom inte
springande efter. Marta var inte längre statarflickan, som
tänkte tåla vilka förolämpningar som helst.
Adrian svängde hastigt om på klacken och gick, utan
att se sig om. Under det han gick, lyssnade han länge
spänt. Marta kom inte springande efter ...








XX.

Natten till den 16 augusti breddes asfalten över Kungs­
gatan. Det kördes fram flera asfaltskokare. Röken ur
kokarna omsvepte stora delar av gatan. I grytorna bubb­
lade asfalten, upphettad till etthundraåttio graders värme.
Män i svarta handskar ställde sig upp på vagnarna. De
stack ner spakar i den jäsande massan. De hoppade ner på
gatan igen och såg efter att allt var klart. Strax efteråt
satte de hinkar under kokarna och öppnade ventilerna
i deras bottnar. Det svarta innehållet fyllde hinkarna, som
männen bar ut på den upprivna gatan. När de kommit till
rätt plats, tömde de ut hinkarnas innehåll på den i förväg
iordninggjorda bottnen. De tömde hink efter hink, radvis,
till dess varvet blev lagom tjockt. Då en tillräckligt stor
ruta var fylld med asfalt, kom andra män med bräder
i händerna och strök asfaltsytan slät. De strök ner den
överblivna asfalten, det som var råga, liksom man kre­
densar en sejdel öl, men spillningen lät de ligga underst
på bottnen. Strax därefter kom de andra männen och
tömde flera hinkar asfalt tätt intill. Det blev ett nytt varv.
Hela tiden bolmade kokarna, uppfyllande gatan med den
fräna röken.
Har ni märkt så bekväma glädjeflickorna är? River
man upp ett hål i stenläggningen på trottoaren, så går de

flesta fotgängare förbi hålet utan att anmärka på det. Men
glädjeflickorna blir rasande. De råkar i raseri över att
behöva gå dessa stegs krokväg utöver vad de beräknat.
De betraktar hålet i stenläggningen och skyddsstängslet
omkring hålet med uppbragta blickar, och sedan börjar
de göra anmärkningar. De skäller ut samhället för det.
Och efter detta slutar de att gå det stycket av gatan, som
om det vore ovärdigt för dem att längre gå där, förrän
gatan har blivit ställd i ordning igen. Inga andra är så
kritiska mot samhället som glädjeflickorna. De är sam­
hällets bevakare. De tål inte se att trottoaren är uppriven
på kvällen, därför att trottoaren är deras arbetsplats. Den
är stranden, där de vaskar sitt guld. Och de betraktar
intrånget som ett intrång i deras enda rättighet här
i världen ...
Denna natt spred från början oro omkring sig. På
Kungsgatan strövade endast ett fåtal män. En del var
sådana, som legat på landet under sommaren. Några kom
direkt från skärgården. De var solbrända, så att det syntes
även fast det var natt, i lyktskenet, som gav solbrännan
en egendomlig mörk färgton. Denna solbränna kostade
sina innehavare massor av pengar. De som var lyckliga
ägare av den gick också barhuvade, så att solbrännan
bättre skulle synas.
Flickorna visste vad solbrännan kostade. De falkade
särskilt efter dessa bruna män ... En del av flickorna var
själva mycket bruna. Både Viran och hennes väninna hade
kommit tillbaka från sina sommarorter. Dolly hade vänt
tillbaka till staden igen och kom ner på gatan ett kort
slag. Men ingenting förmådde länge hålla dem kvar
i asfaltsröken på Kungsgatan. En del for genast hem och

lade sig ensamma i sina sängar, eller de gick in på någon
sen vinstuga eller på någon restaurang, där kyparna skyn­
dade de sista stegen före midnatt, innan de började svepa
borden.
Omkring klockan halv tolv på kvällen spred det sig likt
en löpeld bland de initierade, att Karossen skulle bjuda
på fest. Karossen hade haft namnsdag i veckan, men detta
hade endast varit en förevändning. Hon hade köpt hem
hembränt och vin för sig och ett par av sina väninnor.
Men själva namnsdagsnatten hade Karossen lyckats göra
ett fint parti, och festen hade blivit uppskjuten.
Denna kväll blev Karossen rasande över att Kungs­
gatan blockerats av skyddsstängsel och folk, som sprang
omkring med asfalt. Hon bröt ut i smädelser mot sam­
hället och ordningen. Då ingenting likväl blev uträttat
under kvällen, beslöt hon sig att samla några av flickorna
uppe hos sig och dricka vin.
De, som blev åtsagda, var alla yngre än Karossen. Hon
hade kommit till den ålder, då hon kände sig smickrad
av att umgås med de unga. De var alla en aning rädda för
Karossen. Hon hade gått Kungsgatan långt före dem. Sam­
tidigt var de också smickrade. Karossen upptog dem genom
bjudningen som kolleger, eller i vart fall slöt hon fred.
Det var en fridssignal.
Bjudningen till Karossens fest spred sig under asfalts­
röken som med eldbud. I hörnet vid Sveavägen stod
Lisa Ek. Hon fick i uppdrag att ta med sig någon väninna
hon tyckte om och tänkte genast på en. Hon fick emeller­
tid inte tag på denna. Bleka Rut vandrade litet ängslig
fram och tillbaka i trakten av Drottninggatan, med sina
ögon under glasen sökande någon som såg beskedlig ut.

Hon bjöds. Marta kom nästan direkt hemifrån. Hon kände
sig oerhört smickrad, då Lisa bjöd henne. Cecilia hade
Karossen själv träffat, varför hon kom med. Dessutom var
det en främmande. De var tillsammans sex flickor. De
drog sig allesammans bort till Karossens adress på Malm­
skillnadsgatan, högst uppe på åsen, där Karossen bodde
liksom på Kungsgatans vind.
Mellan tolv och tre på natten varade Karossens fest.
Den började vid midnatt. Den var ett monstrum i fråga
om fester. Karossen svassade före uppför trapporna och
var viktig. Hon lade fingret på munnen och förmanade
till tystnad i förstugan. Flickorna uppfyllde hela för­
stugan likt en hungerkö.
När man kom in, var belysningen dålig, men Marta såg
att det på väggarna hängde porträtt av filmstjärnor, den
ena tvålvackrare än den andra, och att det i fönstret stod
en aspedistra med torkad rot. Luften därinne var unken.
Tapeten var sprucken. På golvet låg en lagad korkmatta.
Allt tydde på att det var ett gammalt hus.
– Nu ska vi duka, sade Karossen uppspelt. Av rutin
från yrket använde hon ungefär samma ton, som när hon
tog emot män.
– Vi ska hjälpa dig ... Flickorna svärmade runt­
omkring henne och ville vara tjänstvilliga. Rummet
fylldes av dem. Lisa Ek stötte emot ljusledningen, en
snodd, varvid lampan blixtrade.
– Det behövs inte, slå er ner var ni kan! Det är klart
på momangen.
Karossen dök bakom kommoden efter flaskorna. Det
var brännvin och flera flaskor vin. Hon ställde alltsam­
mans på golvet.

– Lortpellar, som förstör gatan, sade hon i förbi­
gående.
Som stolarna inte räckte till på långt när, vek två av
flickorna upp klänningarna och satte sig direkt på golvet.
De ville skydda dräkterna och vart därför sittande i sina
underkläder. Lisa Ek sträckte ut sina långa, slanka ben
över korkmattan – hon var van vid denna ställning.
Marta kom att bli sittande på ottomanen tillsammans med
den främmande flickan. På andra sidan lämnades det plats
åt Karossen själv, som hade värdinneplikter. Husets ena
stol förvandlades snabbt till bord. Glas och flaskor ställdes
upp på stolen. Stolen placerades mittemellan parterna.
Lampan ställdes in i fönsternischen, bredvid aspedistran,
som fick den nakna belysningen utspridd över sin för­
torkade rot.
Marta, Lisa Ek och Rut kände varann i förväg. De
trivdes gott tillsammans. Cecilia visade sig förlägen först.
Hon ville inte dricka. Men då de andra började skratta ut
henne, tog även hon för sig ett glas. Det viskades något
i hemlighet mellan ett par av flickorna ... Då tog hon
beslutsamt glaset.
– Välkomna då, hälsade Karossen. Vi tar det här
först, får vi se hur det smakar. Hon hade hällt i brännvin,
den starkaste kryddan, först.
Cecilia läppjade på glaset. Marta smakade också och
genomfors som av en elektrisk stöt. De andra drack mer
eller mindre. Endast Karossen tömde glaset i botten och
vände foten upp.
– Det här är mycket roligare än på restaurang, sade
Lisa Ek för att smickra.

– På restaurang går jag sällan, sade Karossen hest.
– Det är så dyrt att gå på restaurang, sade den främ­
mande flickan och föll in i samma tonfall.
Marta kände sig stolt. Hon gick ofta på restaurang,
bjuden.
– På restaurang kan man inte gå. Det är för dåliga
tider.
Så höll man på och pratade, tills man skålade för
Karossen igen. Namnsdagen nämndes dock icke. Alla för­
sökte visa sig så vänliga som möjligt. Alla de yngre
flickorna hade sin skräck för Karossen i gott behåll.
Den nya flickan bredvid Marta visade sig heta Annika.
Egentligen hette hon Anna. Hon kallades Annika bara
i smeknamn. Hon var av en öppenhjärtig typ, och redan
efter det andra glaset började hon vilja berätta för Marta
om sitt liv. Marta lyssnade litet blaserat. Hon kände sig
som biktmor igen, alldeles som en gång för Rut förr, och
hon beslöt sig för att lyssna en aning ointresserat till det
hela. Hon såg emellanåt bort mot Rut. Rut hade ställt
glaset bredvid sig på golvet. Hon hade inte druckit.
Annikas far var handlande i Halland. Hon hade haft ett
ganska gott hem. De hade kunnat ta vad de ville i handels­
boden utanför köket. Framförallt hade barnen tagit söt­
saker och snask, och Annikas tänder bar spår av detta.
Föräldrarna var nu gamla. Specerihandeln låg inte så väl
till, sedan det byggts en ny väg igenom socknen. Annika
själv var tjugufyra år. De därhemma väntade henne för
vart år, till var helg, till alla påskar, pingstar, midsomrar
och jular. Själva hade de gamla aldrig varit i Stockholm.
Hon hade tänkt att resa hem för vart år, men hon ville
vara riktigt fin, när hon äntligen reste hem efter en så

lång bortovaro. Hon hade aldrig kunnat bli fin nog under
dessa fyra år ... Så snart hon fått ihop litet pengar, hade
något kommit i vägen, och pengarna hade runnit bort.
Hon berättade om alla sina olyckor för den förstrött lyss­
nande Marta. Hon hade varit mycket sjuklig under dessa
år. Föräldrarna skulle ha blivit utfattiga, ifall hon varit
hemma ... Hon beskrev sjukdomarna närmare, och de var
likväl sådana, som kan hända var och en, alla människor.
Hon var opererad i båda brösten. Det hade förorsakats av
en för trång korsett. En annan gång hade resan varit
alldeles bestämd. Då hade hon fått varbildning och måst
läggas in på sjukhus att vårdas. Ett annat år lunginflamma­
tion ... Tre gånger hade hon varit nära döden. Ett i allt
tre gånger hade det varit nära med henne!
– Tänk dig, tre gånger! sade hon helt sentimentalt.
Hon slöt ögonen och lutade sig bakåt. Hon tycktes kalla
de tre dödarna tillbaka i minnet igen.
– Bry dig inte om det nu!
– Hemma tror de att jag har det bra. Jag har skrivit
om en plats på ett kontor, ett bra kontor, ett stort. Jag har
skrivit att jag lärt mig föra böcker ...
För tillfället var fadern sjuk. Han kunde bli sämre när
som helst, berättade hon, Annika, dottern. Hon måste
kanske resa hem när som helst. Men då skulle hon åtmin­
stone dröja i det längsta, så att hon slapp tala vid honom,
så att han slapp se henne ... Om hon inte var riktigt fin,
när hon kom hem denna gång, så önskade hon i alla fall
att slippa faderns frågor ...
– Jag har varit och tittat på en sorghatt med kort
slöja, nästan ingen slöja alls, sade hon begrundande. Jag
vill inte ha en lång. Långa är inte vackra.

– Nej.
– Men nog är det väl hemskt? frågade hon Marta.
– Tänk, så synd, sade också Marta deltagande.
– Nog är det ohyggligt, vad man får utstå mycket?
– Bry dig inte om det nu!
– Men jag tänker på det ... Jag talar sällan om det ...
Jag kom att göra det just nu ...
– Tänk, så synd, sade Marta med vissa mellanrum.
Hon ville inte falla ur jargongen, fast hon tyckte synd om
Annika även på annat sätt.
Karossen började berätta något om sin barndom. Stäm­
ningen med barndomsminnena hade spritt sig, och inte
heller Karossen ville vara sämre. Hon satt stor och tung
som en mor för alla de yngre, smärtare flickorna omkring
henne. Hon försökte göra dem intresserade. De lyssnade
av artighet till hennes råa, onyanserade berättelse. Under
tiden drack de eller endast smuttade på glasen emellanåt.
Marta led av att se sitt glas halvt, när de andra tömdes,
och drack därför ur det. Hon kände att hon måste ta sig
till med något. Hon led av att höra Karossen tala om sin
barndom, som stod fram ur dofterna av hembränt bränn­
vin, en förstadsflickas barndom bland fräcka jämnåriga,
bland katter, slagsmål och gräl.
– Skål på namnsdagsbarnet då, sade Lisa Ek plötsligt
helt obalanserat.
– Vad pratar ni för jox där?
– Skål för namnsdagsbarnet, sa jag.
– Tack för vänligheten. Karossen höjde glaset och
spillde ett par droppar innanför blusen. Hon såg med en
kysk böjning av nacken ner innanför tyget. Dropparna av

hembränt tillrade sakta utför rännan mellan hennes oform­
liga, hängande bröst.
– Det var snällt att vi fick komma med.
– Skål och välkomna allihop, sade Karossen igen.
Därpå övergick man till vinet.
Marta hade aldrig druckit så mycket. Hon hade druckit
ett glas stark sprit ibland, någon enstaka gång två. Hon
hade inte tyckt om det. Men hon hade ett ryck av missmod
denna afton. I de andra flickornas sällskap ville hon inte
visa, att hon hade svårt. Hon drack modigt, av ambition.
När man övergick till vinet, drack hon betydligt friare.
Hon tyckte rentav om det.
Det var betecknande att ingen i detta sällskap talade om
yrket. De talade visserligen vid några tillfällen om män.
Men det gör alla kvinnor. Här satt nu dessa flickor, som
för nästan varje kväll sålde sig till ständigt nya män, och
de berörde ej detta. När de druckit en stund, började
någon av dem att tala om vissa beundrare. Men även
sådant gör alla kvinnor ... Ingen obekant skulle av blott
samtalet ha kunnat sluta sig till deras dagliga liv. De
berörde vid ett tillfälle någon viss mans fel. Men även
detta gjorde de i den allra största allmänhet.
– Han med gula ulstern var ute i kväll, sade Karossen
en gång.
– Jag såg honom.
– Talte du vid honom?
– Jag tycker inte om honom.
– Jag tycker han är ruskig, sade Lisa Ek och fäste upp
klänningen noggrannare kring midjan. Hennes långa ben
låg nu kastade vårdslöst ut över halva golvet.

– Han är som härsken såpa, sade Marta helt frankt,
fast hon inte bestämt visste vem det var de syftade på. Hon
ville bara inte visa sig oförstående.
Festen fortsatte. Alla drack nu tappert av vinet, medan
Karossen då och då tog sig ett halvt glas brännvin bred­
vid. Rut drack minst, knappast något, tyckte värdinnan,
men syntes ändå bli vilsen. Den sjuka Cecilia, som ett par
av flickorna visste var sjuk fortfarande, hade kastat alla
betänkligheter. Hon drack. Marta drack mycket vin. Hon
hade till en början haft svårt för att tala ledigt bland
alla dessa kvinnor. Bland män skulle hon ha kunnat tala
betydligt friare. Men så fort hon druckit tillräckligt, över­
vann hon denna förlägenhet, glömde bort ledsamheterna
och talade bra. Hon berättade, också hon, en förtrolig
historia. Hon talade om för Annika att hennes föräldrar
varit inne och hälsat på henne. Hon berättade, utan alla
onda avsikter, om fadern, som aldrig förr sett en vatten­
toalett. De andra lyssnade roade.
– Tänk, sade flickan vid sidan av henne. Min far
kanske inte lever nu ens ...
Alla utom Rut skrattade åt Martas bidrag till samtalet.
Hon såg förebrående på henne. Efteråt slog hon ner
blicken.
– Och min mor gick omkring i butikerna och prutade,
som man gör därute på landet, sade Marta, som plötsligt
blivit medelpunkten. Alla de andra såg beundrande på
henne. Hennes friskhet lyste genom halvmörkret. Marta
kände sig ledig som aldrig förr.
– Var är du ifrån? frågade flickan i sängen.
Marta nämnde utan en skymt av förlägenhet var hon
var ifrån.

– Därifrån? sade Lisa Ek lallande. Jag träffade en
pojke därifrån. En ...
– Jag känner fler, jag, sade Marta och drack. Hon
kände sig överlägsen.
– Somliga glömmer man genast, men vissa minns
man ... Den här kommer jag ihåg!
– Hade han virvel i håret, strax framme vid pannan?
frågade Marta i rusets inspiration. Hon ställde ner glaset,
innan det var urdrucket.
– En virvel, det har väl alla.
– Det var inte så jag mente heller ... Så här!
– Han var därifrån som du är ... Han ville nöd­
vändigt veta vad jag hette. Så talade han om själv vad
han var för en.
– Var han lång, med svart hår? frågade åter Marta.
– Stämmer. Då känner ni kanske varann?
De andra hade blivit ointresserade. Det var oartigt att
tala om sådant, som bara ett par visste. Lisa Ek föreföll
emellertid så berusad, att Marta inte trodde sig kunna
sätta mycken lit till henne. Hon började istället för att
svara vidare på frågor att sjunga på en kuplett.
– Då är det samma en, sade Marta och drack sakta ur
vinet. Men hon hade blivit grubblande. Ett ryck av miss­
mod hade kommit tillbaka mellan hennes vackra ögon­
bryn.
Rut, skogvaktardottern från byn som låg långt norrut,
där solen lyser bara en kort tid om sommaren, hade aldrig
druckit sprit förr. Ruset hade en egendomlig verkan på
henne. Hon tycktes bli finare och ömtåligare, hennes bleka
ansikte uttryckte skiftningar, som man eljest hade svårt
att lägga märke till, och hon uppförde sig nästan pinsamt

korrekt i det längsta. Karossen uppmanade henne att inte
vara så högtidlig. Rut endast böjde på huvudet. Hon
tycktes plågas av att ägnas uppmärksamhet. Hon satt och
såg stilla framför sig.
Plötsligt tog hon av sig glasögonen. Hon lade dem i
knäet. Hennes hand genomfors samtidigt av en darrning.
Sekunden därpå brast hon ut i en häftig gråt, som kom
hela kroppen att skaka i dämpade rytmer, återhållna och
våldsamma på en gång.
– Nu är det över, sade hon då Lisa Ek lätt sparkade
till henne med foten.
Men en stund efteråt brast hon i gråt på nytt.
– Jag måste gå, sade hon hastigt.
– Gå – varför? ...
– Låt mig vara! ...
Innan de andra flickorna hann hindra henne var hon på
dörren.
– Hon vart sentimental, det var väl för vi började tala
om barndomen, sade Karossen med grov stämma, som om
hon varit nöjd bara festen gjort verkan på något sätt.
– Att de alltid måste lipa, sade Marta, visande sin
självbehärskning. Men hon kom att spilla ut halva glaset,
när hon skulle ta det. Resten drack hon ur.
De som fanns kvar satt nu och pladdrade två och två,
och Karossen blev mer och mer ensam. De inbjudna
började bli högljudda och skrek och stojade, så att
Karossen såg varnande på väggarna. Det framstod allt
tydligare vilka barn de i grund och botten var. I vissa
ögonblick ville man tro, att de aldrig kunde bli för­
därvade. De liknade en klass skolflickor under rasten.
Även Marta gick nu och satte sig på golvet. Hon vek upp

ena sidan av klänningen och sjönk ner bredvid Lisa Ek.
Då hon befann sig på golvet, kände hon att det svindlade
för henne. Hon tyckte hon blev ensam i rummet. Rummet
vred sig runt med henne inuti.
Ögonblicket efteråt hade hon vunnit över sig själv.
Karossen räckte henne vaggande glaset, och hon drack
sakta ur det.
Lisa Ek började sjunga igen. Det var stycken av samma
kuplett som tidigare, mest rimmen om kärlek och om
jungfruburar och sådant, som hon brukade sjunga om för
män, sådant som män älskade att höra. Män tyckte om
när någon sjöng om oskyldiga jungfrur för dem. De blev
aldrig utledsna på sådant. De föreställde sig i tanken
alltid att alla flickor var jungfrur, som de skulle göra
erfarna kvinnor av. De brann av ett slags verksamhets­
iver. De ville så säkert tro att kvinnorna hade behov av
dem. De föreställde sig hela världen uppfylld av kvinnor,
som allesammans satt med sin oskuld i behåll och väntade,
att de skulle nedlåta sig till att besöka dem ... Lisa Ek
sjöng med tankspridd min, inflammerad av ruset, bitar av
sina kupletter, som hon eljest brukade sjunga för andäktigt
lyssnande män.
– ”Det måste vara kärlek till de’...” Hes, rosslande
höjdes den skuttande sången, som ömsom gick i bas och
sekunden därefter sprang upp i gäll, glasklirrande falsett,
ett prövomedel även för berusade öron.
Fram emot klockan halv tre på natten började Karossen
bli orolig. Hon makade de tomma flaskorna under kom­
moden. Hon såg sig dimmigt omkring på väggarna och
lyssnade som om hon hört röster uppifrån. Men ingen
annan hade hört något.

– Vi kanske ska gå, sade Marta. Hon ville visa att hon
hade hela sin sinnesfattning i behåll. När hon talade,
märkte hon att hon lallade. Rösten, än uppe och än nere,
härjade för sig själv.
– Vem säger vi ska gå? frågade Lisa och tog henne
kring halsen.
Marta fick ett kväljningsanfall. Hon försökte resa sig
och tänkte stappla ut. Sekunden efteråt var hon åter något
bättre.
– Jag sade vi kanske måste gå, fortfor hon med
sluddrig stämma.
– Är du full? ... Lisa Ek böjde sig framåt och
kastade upp mellan de utsträckta benen.
– För fan! sade Karossen och vinkade avvärjande med
handen.
– Hur är det med dig själv? Marta böjde sig fram och
tog demonstrativt sitt glas. Hon drack ur det så tydligt
som möjligt.
– Ut om ni ska kräkas! befallde Karossen.
– Jag tror du håller på och dormar av, sade Marta
på dialekt och låtsades ta sig an den redlösa Lisa. Hon
triumferade över henne. Invärtes kände hon stoltheten
röra sig likt något varmt. Man ska inte be för sin sjuka
mor ... När man inte själv är bättre ... Får jag mer
vin ...
– Drick inte mer! bad flickan i sängen.
– Jag svarar för mig, hoppas andra gör likadant, sade
Marta bestämdare.
– Ställ inte till härinne, säger jag! skrek Karossen,
som höll på att kasta upp själv.

Flickorna på golvet slingrade in sig i sina uppvikta
klänningar. Någon försökte resa sig, men kunde inte. Den
långa Lisa kom med tyngdpunkten för långt åt ena sidan
och föll omkull fullständigt. Hon blev liggande på golvet
som en stör.
Cecilia, som glömt av sin sjukdom i det längsta, men
samtidigt hade sina besvär med den, försökte ta sig ut
i vrån, där kapporna var. Hon misslyckades fullständigt.
Hon blev stående lutad mot väggen.
– Ut med er allihop! skrek Karossen, alldeles rasande,
fastän styrsellös, med omtanken om lägenheten kvar i
minnet. Jag vill inte se er mera ... Ut!
– Hur ska vi komma ut? frågade flickan i sängen.
– Ni vet väl var ni kom in.
– Jag kan inte ...
Marta hade vaggat fram och tillbaka, uppbjudande hela
sin kraft på att hålla ut och därmed föra triumfen över
Lisa Ek i land, ända tills det inte gick längre. Framstupa
försökte hon klamra sig fast vid golvet. Hon gled genast
med händerna. Hon försökte gripa tag i något, men fann
endast Karossens grova ben. Karossen sparkade till henne.
Därvid slant hon själv på golvet, som var halt som en
såpad brygga. En stund stod hon och viftade i luften,
sökande efter ett osynligt fäste. Hon föll strax baklänges
över sängen med hela sin tyngd.
– Nu är det slut med mig också ... Nu måste ni iväg
varenda en ... skrek hon hest och reste sig på armbågarna.
Hör ni inte, vad jag säger? ... Ut!
Under otrolig villervalla, somliga på knä och Lisa Ek
alltjämt hasande sig fram längs korkmattan, fick flickorna
fatt på sina kappor och hattar. Med hattarna på trekvart

och väskorna halvöppna blev de nu stående packade i
dörren, som Karossen fåfängt försökte dra igen bakom
dem. Lisa skrek och var ovettig. Hon ansåg sig utföst efter
att ha blivit bjuden. Hon bjöd alla hem till sig, utom
Karossen ... Det skulle bli en fest! Den sjuka Cecilia sköt
på bakifrån. Marta hade helt plötsligt blivit tyst, ängslig
för hur hon skulle kunna komma därifrån. Med en skymt
av tankar alltjämt i behåll uppbjöd hon alla sina krafter
för att hitta ledstången, dock utan att lyckas.
I en fruktansvärd röra föstes flickorna utför trapporna.
Karossen följde efter, till dess hon sett att alla tagit sig
ut på gatan. Så snart de hunnit igenom, lät hon porten
smälla igen, ifall någon skulle åtra sig och vilja vända om.
– Åt olika håll, så inte snuten ser er! manade hon.
Hon lät omedelbart porten falla. En rostig järnrigel
slängde ett par slag likt en pendel, innan det vart tyst.
Karossen kröp trappan uppför och kom in till sig.
Så spreds glädjeflickorna över gatorna. De tog olika
kurser. De kom nedåt Drottninggatan, åt Kungsgatan, åt
Birgerjarlsgatan. En rosafärgad dimma jagade framför
dem. I sina röda och gröna kappor, i sina bjärtfärgade
hattar, stigande snedsteg och gnolande än, liksom på för­
sök, hasade de sig bort utefter trottoarerna.
Cecilia och Lisa Ek antecknades den natten. Marta togs
av en poliskonstapel, som hon kände från kaféet en gång
i tiden, en som också kände kamraten, som hade bedragit
henne. På stationen undersöktes hennes förhållanden.
Till dagen därpå var de utredda. Det konstaterades att
hon inte hade något fast arbete. Hon släpptes omkring
klockan tolv, i det bjärta solskenet, med en lösdrivar­
varning.




BLAND BREVBÄRARNA.


XXI.

Tidigt en morgon, då Moderat öppnade köksfönstret,
fick han syn på benet av en insekt, som låg avfallet och
skrumpet på fönsterkarmen. Han böjde sig ovigt ner och
tittade på det obetydliga smolket. Under sig såg han
cementgårdens grå fyrkant. Han petade än en gång på
flugbenet med sitt murbruksfrätta finger. Han förstod gott
vad det var. Insekterna höll på att dö ... Det var hösten.
Ute på landet hade syrsorna en tid spelat nätterna
igenom. De hade kommit in i husen, krupit under
sängarna, satt sig längst inne i hörnen och spelat och
spelat. Ur septembers våta nätter steg en stor, rödkantad,
skrämmande höstmåne upp. Spindlarna spände under de
tysta timmarna på förnatten ett nät mellan den sovande
älgtjurens horn.
Hösttecknen började bli allmänna. De som gick i stads­
parkerna kände hur nattluften över deras huvuden för­
ändrades. Ljuset kring de vissnade blomgrupperna blev
blekt. Från trädgården vid tullen hade man för länge sen
slutat att köra ut fler blommor, eftersom de inte växte
längre, och alla de skäggiga palmerna hade förts in under
drivhusens glastak igen.
En fyllbult kunde bli stående mitt på Kungsgatan om
natten, spretande med käppen, pekande mot någon stjärna

som kunde vara Rigel i Orion eller kanske endast de
dimmiga Plejaderna, för att sedan vingla hem till sin
varma säng. Från Humla by kom det brev till Adrian,
till överlöparen, brev i vilka man med oro och undran
talade om den annalkande vintern. ”Taket till ladan har
börjat läcka också ... Din Far vågar sig väl knappast dit­
opp ... Hälsningar till dig, dina Föräldrar ...”
Adrian gick kvar hos brevbärarna. Han vaknade klockan
sju om mornarna, klädde sig, kryssade sig ut genom värd­
folkets nattkvava rum, drack kaffe, allt på mindre än en
halvtimme, tog sedan spårvagnen och for upp till Öster­
malm för att vara i arbete en kvart i åtta. Då satt alla
brevbärarna redan framför hönsnäten och sorterade post.
Värmeelementen vid väggen var påskruvade till sin högsta
styrka. Luften i brevbärarsalen var torr och fadd. Adrian
sökte rätt på sin väska, hans enda arbetsredskap, som blott
liknade en holk av svartlackerat läder, och gick och satte
sig på sin plats. Så var också han i arbete.
Samtalen i salen var nästan alltid desamma. På mor­
gonen var de ledbrutna, lama av sömn, och han lyssnade
förstrött. Fram på dagen rörde de sig om kamrater och
bekanta, om befordringsfrågor inom verket, om orättvisor
som begåtts. Någon fick mer än de andra – alla ville ha
mer. Alla var de martyrer. Som vanligt rörde samtalen
sig om hembiträdena i distrikten. Aldrig tycktes brev­
bärarna tröttna på dem. Om vårar och höstar, då det var
storrengöring i de höga östermalmshusen, och då pigorna
låg till hälften i luften och tvättade fönster, gick brev­
bärarna omkring med sensträckning i nackarna under
lång tid.

Notarien framme på katedern prasslade i sina papper,
som om mornarna hade en vassare klang, och på mellan­
stunder skrev han på sina verser, ungefär som ett barn
knåpar tårna: han kunde inte låta bli.
Adrian blev sittande att fundera över sitt liv. Alla
strävade efter att bli litet mer än de var, småborgare vilkas
traktan tycktes vara att få behålla sina händer vita. Nu
var han själv inne på samma väg ... Han kände den torra
luften i lokalen pyra sig in i hjärnan och liksom förlama
den. Han rörde vid de främmande människornas brev utan
att behöva ta del i deras öden. Han började själv bli
okänslig för allt.
Klockan nio gick alla lagen ut med första brevbärnings­
turen, alla utom värdebrevbärarna, som var privilegierade
av åldern och värdigheten, varför de dröjde någon timme
än. Rundvandringen i kvarteren begynte. De snyggt klädda
brevbärarna var prydliga att se på. De bemöttes också
med aktning. De var själva ytterst artiga. De älskade
att hålla sig prydliga, att hålla kårens anseende högt.
Fågel blå hade en kam med i västfickan. Han tog ibland
upp den i portgångarna. Då strök han sitt tunna vita hår
tillrätta, och han såg efter att den tjocka, blå uniformen
var välborstad och fin. Sällan vanställde ett dammkorn
hans rockslag.
Men det var lika för var dag. Till slut tyckte Adrian,
att det var samma brev han stoppade ner i människors
brevlådor. De hade inte behövt post mer än en gång om
året, eller en gång i hela sitt liv. De skulle ha rett sig lika
bra för det. Men kom ett brev fel, så ringdes det kort efter
till notarien, som för var gång nervöst grep telefonluren,

och sedan togs klassen nedanför katedern i upptuktelse.
Det skrevs rapport på folio. Det vart ett helvetes liv.
Den rödbrusige Bogglund råkade i raseri. Han var den
ende som reagerade häftigt.
– Här får man gå och bära ut andras kärleksbrev och
begravningsbjudningar och olyckor och småfuttigheter
och annat, som folk kan hitta på, sade han. Folk heter ju
samma ett, åtminstone de flesta ... Det är klart, att det
kan klicka ibland!
Fågel blå och förmannen Pirka betraktade den upp­
riktige brevbäraren med förskräckelse.
– Det får inte klicka, Bogglund!
– Vad var det nu om?
– Det var det här ... Vad ska man svara egentligen?
De kommer att fortsätta och skriva till direktionen, för de
säger de tror inte på oss här på kontoret, utan säger vi
vill skydda våra egna ...
– Skriv! sade Bogglund som svar på hela harangen.
– Det blir en massa bråk igen!
– Det livar opp dom bara.
– Men det livar inte opp Bogglunds ställning här
i verket.
– Låt gå för mig. Alltid blir det väl någon råd. Skriv
bara!
Notarien fortsatte sin rundvandring. Luften omkring
honom stod torr av värmen och posten. Han hade hela sitt
liv suttit bland dessa uppvärmda papper. Han var ömtålig
som en blomma, vilken kräver en viss, jämn temperatur
för att inte vissna ner. Han måste hållas i lagom upp­
värmda rum och akta sig själv för att inte bli för häftig.
Bogglunds bekymmerslöshet för tjänsten var ett undantag.

– Man ringde från Grevgatan 11 nyss, sade notarien
och trädde ner till hjorden i salen.
En ängslig brevbärare reste sig skyggt och stod upp
framför honom som en anklagad.
– Så ... Vad var det om? ...
– Det har varit felbeställd post fyra trappor. Ta och
undersök det med detsamma! ... Ta reda på vem som
gick då!
Svaranden läste: 29.9.27. TUR 3. STHLM 14 ...
Siffror och formler stod antecknade på papperet. Brev­
bärarens hjärta bultade oroligt i bröstet på honom.
Fågel blå petade i smyg näsan, medan han såg hur en
kamrat åkte fast. Han tittade också frimodigt på notarien,
när denne kom tillbaka. Hans glädjeämne för en lång
stund framåt var att anmärkningen inte hade gällt honom
själv.
En gång kom en tiokronorssedel från Norge, sänd som
ett vanligt vykort, med frimärket fastklistrat på själva
sedeln och med adressen skriven med anilin i sedelkanten.
Det var brott mot poststadgorna, men brevbärarna och
notarien skrattade åt påhittet. Så mycket sinne för humor
hade man också. Tiokronorssedeln gick sin väg fram till
sin mottagare. Verket stod högt i ärlighet. Händelsen
tycktes efteråt som en moralisk triumf för hela kåren.
– Inte mig emot, sade den som bar fram den. Posten
är säker i Sverige, det ska de se!
Det med sedeln var i sin enkelhet en internationell
angelägenhet.
Då och då kom någon av postfröknarna från allmän­
hetens kontor, det egentliga expeditionskontoret, in i brev­
bärarsalen i ett ärende. Allmänhetens kontor låg utanför

och var eljest strängt avskilt. Postfröknarna var dels de
gamla, med begynnande skäggväxt, vilka i insändarna
till tidningarna titt och tätt benämndes ”luckaporna på
posten”, ett epitet som dock lika regelbundet ströks av
tidningarnas redaktioner. Postfröknarna brukade också
ibland återges i de enklare revyerna. De hade offrat hela
sitt liv för tjänsten. De var ofta bättre än sitt rykte. Ibland
kom de unga, de som skulle bli gamla en gång, anemiska
familjeflickor med ständig förstoppning och bevarad dygd.
Även bland dessa fanns det de, som var bättre. Några av
dem var till och med vackra. De var unga studentskor,
som fått sin första tjänst. Men de hade aldrig något gemen­
samt med brevbärarna. De rörde sig alltid i brevbärar­
salen likt nunnor, vilka kommit fel och förirrat sig in i ett
munkkloster. När de var på utväg igen, synade brev­
bärarna bakifrån deras ben och deras kroppar och nickade
till varandra:
– Den där du!
– Postmästarns systerdotter ... Den törs man sig inte
på ...
– Asch, vad gör det? Så kommer du in i familjen.
– Nog är det tusan att man numera måste ha biskopen
till morbror överallt ...
– Rart pyre i alla fall, bara man tordes.
– Ge fan i’t!
– Nog skulle man ha lust alltid ... Brevbärarna satt
och var förkvävda, medan de såg ett par unga kvinno­
höfter försvinna vid dörrarna. De tordes inte ens se riktigt
på henne, därför att hon var postmästarns systerdotter.
Hon kunde skvallra. De var rädda för henne.

– Ge fan i’na då, och titta inte! Brevbärarna övergick
motvilligt till annat samtal och flickan tycktes glad, att
hon kommit levande ut.
Först månadtal efter det han fått det, hade Adrian gett
sig tid till att läsa det första reglementet, som han mottog
i brådskan vid anställandet. Det teoretiska hade då skjutits
undan för det praktiska. Också reglementet hade kommit
undan. Nu hittade han det och läste. Den första sidan löd:
”För att antagas till postiljonsaspirant erfordras, att vara
svensk medborgare, att hava uppnått sexton men icke
tjugufyra års ålder, att äga god syn och hörsel, att icke
vara behäftad med plattfot, att icke hava åderbråck eller
dylikt, samt att jämväl i övrigt vara fri från lyte och
kroppsfel, att äga intellektuella och andra förutsättningar
för posttjänsten. (Därpå kom en del speciella fordringar,
som att icke vara straffad etc.) Åldersbevis (i original),
av postläkare utfärdat, på aspirantens bekostnad anskaffat
läkarebetyg (i original), avfattat i enlighet med fastställt
formulär, kunskapsbetyg (i bestyrkt avskrift) samt, i före­
kommande fall, enligt cirkulär P, Litt. B, klass XVI,
avdeln. 9, andra betyg och intyg (i bestyrkta avskrifter)
rörande sysselsättning och uppförande under hela den tid,
som förflutit efter avslutad skoltid ...”
Adrian läste det hektograferade papperet och betraktade
brevbärarna bakom hönsnätet. Med sådana papper fick
notarien syssla mellan versen ... Men det kom nya regle­
menten i detaljfrågor, en smula så gott som var vecka,
och alltid i en större skräll var fjärde, då direktionen vid
Vasagatan tycktes ha sin reglering.
Arve var numera nygift och hade slutat provskriva sitt
namn. Han hade gömt undan den kungliga resolutionen

för att inte frun skulle bli påmind om, hur litet stöd
i någon släkttradition namnet Arve egentligen hade.
Fågel blå hade tidigt på våren, då han målat båten,
som han hade liggande vid Hammarbyleden, fått några
röda mönjefläckar i höger tumgrepp. Fläckarna hade
varit svåra att få bort, och efter behandlingen hade det
blivit en spricka. Händelsen kunde dyka upp i samtalen
igen på hösten. I denna lilla personliga värld blev ingen­
ting glömt.
– Jag fick en blemma i hand i går, sade Arve, medan
han satt och synade handen mellan brevhögarna. Det var
tydligt att han ville ha deltagande.
– Det är för du är nygift!
– Se här! sade Arve och visade genom nätet.
– Det var väl ingenting. Är det en blemma?
– Den gör rasande ont, där den sitter just i tum­
greppet, sade Arve och slöt greppet.
– Du skulle ha gift dig förr, höhö, sade den röd­
brusige Bogglund.
– Det är ungefär som jag, som fick de där färg­
fläckarna i handen i våras, sade Fågel blå och passade
på att skjuta in sitt missöde med mönjan.
– Mönjan? ... Javisst, jag kommer ihåg det, när du
säger det, sade Arve och vände sig till kamraten.
– Jag vet hur besvärligt det kan vara. Det var nästan
omöjligt att få bort det, när det väl bitit sig fast en
gång ... Ja, det var av mönjan, när jag rustade ut min
båt ...
Och Fågel blå visade åter sitt tumgrepp, en smal,
krokig tumme, van att bläddra med brev, en tumme rosa­

färgad som ett barns, och han visade också greppet där­
innanför, där inte längre någonting syntes.
– Ta jod! föreslog Fågel blå. Jag tog jod, när jag
råkade ut för det där med mönjan.
Arve hade fått sin tröst. Han dök på nytt ner bland
breven.
Adrian betraktade brevbärarna, på vilka fordringarna
sattes så stränga vid unga år. Där satt de. De hade blivit
medelålders och spattbrutna, senila och servila, söta i sättet
och blöta i ryggen, isynnerhet mot alla överordnade. De
kunde råka i en smula oro så snart det gällde deras egen­
nyttighet, men de kunde aldrig råka i någon lidelse mer.
De visste sin lön och sitt arbete, som var uträknade enligt
formulär A, B och C, serie 1, 2 och 3, reglemente det och
det, för tiotals år framåt i tiden. ”Kronans kaka liten är,
men säker är ...” De stultade omkring, väntande på
åldern, då de skulle få pension, allt enligt de angivna
formulären.
Fågel blå och förmannen för femte laget var jämnåriga,
och likväl hade förmannen Borg, som alltid kallades för
Pirka, hunnit detta pinnhål högre. Fågel blå resignerade
visserligen – bara en kunde få bli förman för ett brev­
bärarlag. Men Fågel blås och Pirkas inställning till var­
andra berodde dock av detta. Över en misslynt min från
förmannen sörjde Fågel blå länge och väl, sökande sona
den med sitt smicker. Den minsta nick från Pirka upptogs
av Fågel blå som ett ynnestbevis från den överordnade.
Han kunde efteråt gå omkring och tala om en sådan baga­
tell i veckor, ty för honom var den icke någon bagatell.
Han beskrev den för vänner och bekanta, i hemmet för

hustrun, men också för främlingar han kunde stöta på
inne på något kafé:
– Förmannen i vårt lag har alltid gillat mig särskilt,
sade han då. Häromdan nickade han åt mig igen på det
där sättet, för att jag skulle förstå ungefär hur han
mente ...
Ingen såg något märkvärdigt i detta. Det var nästan
allmän moral.
– Du har det skönt i livet du, sade vännerna. Du har
kronans kaka framför dig, säker och viss.
– Liten men bra att ha, sade Fågel blå. Hård att tugga
på många gånger, men ...
– Biter man inte för hårt, så! Snart blir du väl också
förman?
– Nej, det blir jag inte, sade Fågel blå och blev åter­
kallad till verkligheten igen. Det blir jag inte så länge
han lever!
– Inte?
– Hade det varit annorlunda, så hade jag haft det som
han nu, sade Fågel blå bittert. Men det var inte så ...
– Du har förmannen på din sida i alla fall!
– Det har jag ... Och det är bra att känna sig ha
ett stöd oppåt också. Jag har ju ett visst försprång nu,
som inte andra har ... Häromsistens så nickade han ...
Jag förstod nog hur han mente.
Så talade Fågel blå om förmannen. Förmannen visste
det också. Det var kutym att man talade så. Det var
i sådant, som de fördelar bestod, vilka följde med att
vara förman ... Förmannen Borg var en spinkig, fyrtio­
fem års karl med långa armar och smalt bröst, ovalt som
ett fågelägg. Huvudet, som satt på den mycket lätt vrid­

bara halsen, var spetsigt. I hans mun satt två breda fram­
tänder, som en för tunn överläpp inte räckte till att skyla
riktigt, utan gjorde att han såg ut som en gnagare. En
gnagare var han också, han avundades alla, som hade
”mycket” av något slag. Träget gnagde han sig igenom
brevbuntar, förtal, befordringsfrågor, formulär och prass­
lande papper. Genom sitt speciella hål i denna kompost
av allehanda ting, som inte luktade så gott alltid, hade
han gnagt sig fram till sin ställning. Och när han väl var
hunnen dit, hade han också satt sig som en ekorre med
det funna framför sig, gnagande på det i fortsättningen
som om han varit bestämt övertygad om, att det fanns en
kärna ini. Pirka var framförallt en god tjänsteman, som
aldrig låtit komma på sig med några rapporter.
Adrian lärde också närmare känna Bogglund, som han
satte värde på, fast han var en dålig tjänsteman. Han
tillhörde det gamla gardet. Han hade aldrig vunnit någon
befordran, liknade mest en till hälften förryckt lantbrev­
bärare, och han fick gå kvar mest av nåd, därför att
postverket inte kunde avskeda åldringarna, även om de
var odugliga. Bogglund brukade göra övertidsarbete utan
att begära särskild ersättning. Man lejde bort brevbär­
ningsturer till honom. Han gick ofta hela söndagar som
extra. Han var ungkarl och tyckte, att han lika gärna
kunde arbeta, då han likväl just ingenting hade att ta
sig för.
– Övertidsarbete? brukade han säga. Det kan jag göra
för en slant åt dig. Då är jag ju i alla fall fri och ledig.
De mer medvetna förebrådde honom. Bogglunds oför­
änderliga svar på förebråelserna var:
– Siduuu!

Till notarien sade han:
– Höhö ...
Han svarade med dessa ljud, som lät utomordentligt
ensliga, och han hade ett säreget sätt att skjuta vokalerna
var för sig ut från munnen: –d-u-u-u.
Bogglund var snål. Han snålade på smörgåsarna han
hade med sig till posten om dagarna, på att bjuda på
pilsner som kamraterna krävde av honom, på söndernötta
skor, på att ha riktiga skosnören, och allt vad han på det
sättet kunde spara bar han till banken. Men han var bara
snål i smått. Befordran och skälig ersättning för övertids­
arbetet låg utanför hans gammaldags horisonter.
En dag i frosthalkan på hösten, när Bogglund hade
distriktet på Djurgården, kom han åkande på postverkets
cykel, då en spårvagn körde omkull honom. Det var med
säkerhet Bogglunds eget fel. Föraren slog till de skrikande
bromsarna, både för fot och hand. Folket rusade ur
vagnen ner på Djurgårdsslätten. En poliskonstapel kom
springande, färdig att träda i tjänst. Men Bogglund reste
sig oberörd. Han ställde sig med händerna vilande på
knäna, sköt fram huvudet, steg polisen ett steg närmare,
och med handen kvar på knäet sade han sitt vanliga:
– Siduuu ...
Därpå for han åter sin väg på postverkets gula cykel.
Postväskan guppade på hans rygg likt en jaktväska. Han
åkte som djävulen vidare mellan Djurgårdens kala lindar
och ekar.
Små historier, sådana som denna, gick om Bogglund.
De berättades ibland så han hörde dem. De hade levat
länge, och en vacker dag skulle kanske en och annan av
dem antecknas i memoarerna av någon högre posttjänste­

man, vilken i lämpligt sammanhang ville visa sin kunskap
om även den lägre delen av kåren.
Endast den bleke Kasparson, som tänkt bli skådespelare
en gång, efter vad det påstods, och numera var vaktmästare
på Cirkus om sommarkvällarna, mest för att få en extra­
förtjänst, bröt sig ut ur massan av brevbärarna. Han talade
sällan eller aldrig, men när han gjorde det, fick man
intrycket att han egentligen var en god talare. Han iddes
inte eller orkade inte, alltnog, han lät bara bli. Han såg
sig svårmodigt omkring. Förströdd lyssnade han till aspi­
ranternas prat. Han tycktes leva i sina egna funderingar.
Adrian föll en dag, sittande i den torra luften i brev­
bärarsalen, med Fågel blå vid sin sida och andra män­
niskors post mellan sina händer, i ett slags melankoli, som
icke ville ge med sig.
I en blixt såg han sitt eget fall ... För att göra sig
gällande här måste han bli som de andra, inte som Bogg­
lund och drömmaren, utan som förmannen och Fågel blå.
Då måste han, med befordringsdrömmarna hela tiden
starkt levande inom sig, lära sig klättra väl men icke fort.
Han måste sparka till dem som ville komma om honom,
alltid passa på, när ingen såg honom, smickra sig in hos
de överordnade och lära sig intrigera, så att intrigerna
icke som bumeranger kom tillbaks. Han måste begränsa
sig, envetet hålla sig inom gränsen, aldrig mera anse sig
ha råd att göra en generös eftergift bara av nöjet att få
göra den. Det var det man menade med ”att sköta sig”.
Här hade han läromästarna. Aspiranterna, hans jämnåriga,
var redan på god väg, och de hade redan börjat smickra
in sig hos Fågel blå, som de öppnade dörrarna för, som

de bockade för, och som de sköt fram i sina samtal, så fort
han hörde det. Att bli en ny Fågel blå, det var det man
väntade av honom i Humla.

*

På natten låg Adrian vaken i Moderats lilla kammare
och försökte reda upp sina problem. Han kom ett stycke.
Vi kommer alla ett stycke. Han gjorde vissa riktiga iakt­
tagelser, som alla gör, och han begick, likt de flesta, en
del misstag. Men i mörkret tyckte han likväl att hans ställ­
ning klarnade, i mörkret försökte han gå utom sig själv,
finna ett plan att stå på, lyfta sig själv, och i det tillstånd
han befann sig föresvävade honom dunkelt Kungsgatan,
han visste inte ens riktigt i vilket sammanhang. Mörkret
i rummet gav den för mörker säregna logiken åt hans
tankar, den logik, som aldrig efteråt behåller färgen
i dagsljus.
Stundom föresvävade honom vidlyftiga planer på att
uträtta något stort. Pubertetens stora, brusande hav sjöd
ännu i dyningar inne i honom, och mörkret hade icke
några tillrättavisningar att ge, när det gällde propor­
tionerna. Åter föreställde han sig bli berömd, lovprisad,
fruktad, hatad, bemött av jubel. Som i barndomen lät han
Humla med hus och människor defilera förbi sig i ett
hyllningståg utan slut. Han visste inte ens varför han
hyllades. Framför sig såg han föräldrarna med deras
tafatta inställning till allting, som de inte förstod, sådant
som var för stort för dem. Han såg de misstroende gran­
narna, och han hörde rösterna från dem, som bemött
honom med förakt, när han lämnade landet för staden.
Han mindes brännheta scener, då han känt sig förolämpad

innerst inne i sig, i det som är ett barns själ, utan att
någon annan förstått anledningen. Som barn hade han
haft känslan av att vara fullkomligt ensam, att ingen
begripit honom, men senare hade han känt hur alla vuxna
bekämpade honom, sökte hindra honom från att bli olik
dem själva – ett barns karakteristiska förföljelsemani.
Fiendelandet Humla ... Därför mördade han det ...
– Därför mördade jag det ...
Han vaknade och spratt till – han hade talat högt
i rummet om natten. Därför mördade jag landet, hade
han sagt högt. Han hörde Moderat och hustrun vända sig
i sängen därutanför.
Han låg vaken och rätt behärskad en stund, tills dröm­
marna åter kom irrande. ”Det tar tre generationer för van­
ligt folk att assimilera staden”, tänkte han klart för sig
själv. ”För mig tar det ... Det tog så kort tid, därför att
jag genomlevde allting så mycket hårdare, svårare, mot­
tagligare än andra ... Därför tog det honom så kort tid.
Som en vilde – (nu talade han redan om sig själv i andra
personen, och han fann det fullkomligt naturligt så) –
som en vilde, full av kraft, steg han upp ur det stora
okända folkhavet, som en främling sprang han ditupp ...
Han svingade sig ditupp ...” I narkissisk självbetraktelse
dyrkade han nu sig själv, och mörkret förnekade det inte.
– Därför mördade jag landet, sade han, och det var
för att mörda mitt gamla jag, som var Humla ... Och åter
tyckte han, att han stod mitt på Kungsgatan. I nästa ögon­
blick såg han grannarna i Humla by passera Kungsgatan
i ett slags jubeltåg, som icke hade något slut.
Så låg han stilla länge. Han höll på att somna, men
i sömnen kom tankarna igen. Staden är Stockholm, landet

är Humla, det var klyvningen i hans själ ... Så började
den stora omsmältningens tid ... Han tänkte alltsammans
i en form, som snart alldeles förlorade sina konturer, men
i mörkret var alltsammans logiskt, i mörkret tycktes allt­
sammans klart.
Han sökte ett annat föremål, något som kunde uttrycka
honom själv, och så sökte han bilden av den nya män­
niskan, som var en kvinna. I dessa timmar om natten
drömde han drömmen om den nya människan. Då han
skulle stå upp om morgonen, skulle han också börja söka
efter henne.
– Så slår jag sönder det fattiga spelet, slår sönder det
mitt inför alla de små, plirande, kloka ögonen, sade han
åter högt.
Han föll i halv sömn. Sekunderna efteråt såg han som
sina egentliga fiender brevbärarna. Brevbärarna var de
som i staden förvaltade Humlas pund. Som små, spets­
nosade igelkottar tyckte han att de kom snaskande runt­
omkring i det mjuka mörkret.
När Adrian äntligen somnade, var han besluten att säga
upp sig från sitt arbete tidigt följande dag, utan att bry
sig om vad han skulle leva av istället, och han tänkte
i halvslummern ut hela samtalet med uppsägningen och
var glad. Han tyckte att han segrat i striden med sig själv
och föll slutligen i dvala.
Det första han tänkte på, då han vaknade om morgonen,
var sitt beslut. Det var nu han skulle slå spelet i stycken.
Han kände kallsvetten krypa fram i alla porer, han erfor
åter ett uppvaknande, som liknade dem han hade då han
var barn.

Och på morgonen, då solen sken, tordes han det inte.
I brevbärarsalen kände han som vanligt den torra luften,
som kom av värmen och all posten. Notarien prasslade
med sina papper. Framme vid fönstret satt förmannen.
Vid hans sida satt Fågel blå. Där var det alltsammans, det
som manade honom att resa sig upp och gå! Men han
vågade det inte.








XXII.

När höstnätterna kommit, blåste papper och skräp om­
kring på Kungsgatan, liknande refuserade dikter. I ämbets­
verken lyste de grönskärmade lamporna hela dagarna, som
började bli kyliga och råa. Mot natten blev det än öds­
ligare. Stadens svårmod tycktes outtömligt. Då samlade
sig bohemerna i kafé ”Morgonstjärnans” källare och
diskuterade livet.
En kväll, då Adrian kände sig mer än vanligt ensam,
kom han ihåg vännerna Kurt och Vatten, och han slank
in liksom mera i förbifarten.
– Det var längesen, sade Kurt genast. Jag tänkte på
det där om stan sen. Det var kanske inte så tokigt.
Tobaksröken hängde tung över källaren likt dimman
över en mosse. Vatten var borta, men Traveller satt där
som vanligt med en packe utländska tidningar framför sig.
– Tycker du något är bra, så är det säkert tokigt, sade
han utan att se upp på den tilltalade.
Där var jargong som vanligt, och Adrian ångrade sig
snart, men då han tänkte på de ödsliga gatorna ute och
på Moderats lilla mörka kammare hemma, så satt han
likväl kvar, lyssnande på pratet i röken.
– Vad ska man göra i kväll?

– I kväll får du sitta stilla, riktigt stilla, Traveller.
Sitt vackert!
– Om man skulle gå ut och gå ett slag?
– Jaga flickor, menar du? Det lönar nog inte.
– Det är pälskväll i kväll, fredag ...
– Det är ingen som har några pengar förresten. Har
du pengar till kaffet, Traveller?
– Tror ni man bryr sig om flickorna i den här stan?
frågade Traveller förolämpad av blotta samtalet. Han
tycktes upptagen av tanken på att få Traveller Club igång
igen.
– Det är nog ömsesidigt, det! Får dom syn på din
gamla gula rock, så springer dom som för pesten.
– Jag måste gå, ska hem och arbeta, sade Kurt och
låtsades pressad.
– Jag vet andra som luskar gatan, jag ... Vad var det
du ville med mig, för resten?
Nu förirrade samtalet sig alltmera närgånget in på
personligheter, och Adrian fick höra en hel del om Kurt,
som han inte visste tidigare. Det var Traveller, som skötte
angreppet. Han sparde ingenting för att skjuta hål i Kurts
ställningar. Denne bodde hemma och lät sig födas av
modern. Han brukade ligga till klockan elva om förmid­
dagarna, och då modern därunder förebrådde honom
något, brukade han citera Nietzsche och spisa av gumman
med sådant, som hon ej begrep.
– Det är övermänniskan i kökssoffan, det!
– Och det ska du säga! Du med din internationalism,
som du inte förstår dig på mer än en katt. Du med dina
tidningar, som du inte kan läsa! Du med din travlaridioti,
som aldrig har varit längre än i Kongsvinger!

Det höll på att skära ihop sig alldeles, då Kurt själv,
som den fridens man han var, ansåg sig böra gå emellan.
Han gjorde det på så sätt att han smickrade bägge
parterna, sig själv mest, av vilket bådadera blev så upp­
tagna, att de för en stund glömde bort agget. Det var tyd­
ligen ingenting som likt smicker kunde lösa varje konflikt.
Traveller drog sig tillbaka i lä av sina tidningar. Han
blandade sig därefter i samtalet endast vid frågor som
rörde geografiska förhållanden. Han rörde sig då med
främmande citat, men när man hört honom en stund, så
visste man att det bara var tre stycken han använde. ”Wenn
jemand eine Reise tut”, sade han alltid anspråkslöst, då
någon satte i fråga, hur han kunde veta så mycket om det
utrikes. Ett citat av Goethe togs fram endast vid högtidliga
tillfällen. ”Alabonnör”, sade han ofta. Men då samtalen
svävade ut, brukade han också citera Heidenstam. Det var
den enda svenska poet han erkände, och det var därför
att han rest så mycket. Han hade rest så ohyggligt mycket,
att han till slut bara ville vara hemma.
Adrian satt och kände sig främmande. Det slog honom
att Kurt och Traveller flydde något, han visste inte riktigt
vad det var. De begränsade sin egen värld så mycket som
möjligt för att de skulle kunna härska i den, och de för­
sökte också på alla sätt skydda och omgärda den med
ömsesidig uppskattning och berömmelse.
Kurt återknöt till ett samtal, som tydligen pågått innan
Adrian kommit in.
– Joe Hill, som du inte kände ens, är den största poet
som någonsin skrivit.
– Kan du läsa honom?

– Jag vet inte om jag minns just nu ... ”Världens
alla slavar vakna” kanske ... ”Workers of the World ...”
Kurt bröt och bände med tungan bland de svåra orden.
Traveller lystrade. Han skulle just till att anmärka på
uttalet, men frågade endast:
– Var han ute något?
– Ni har inte hört testamentet ens? Det skrev han
i cellen natten innan han vart avrättad ... Jag ska se om
jag minns den ...
Och helt plötsligt började Kurt att sjunga. Han sjöng
Joe Hills ”Last Will”, medan tobaksröken helt sakta rörde
sig i ringar. Han läste stycken av ”Världens alla slavar
vakna”, och en egendomlig stämning av gruvor, verk,
fabriker, fartyg och kajer slog plötsligt in i den kvava
källaren med den halvsovande församlingen. Adrian kände
det hetta i bröstet, när Kurt sjöng:

”Mitt testamente är helt kort,
ty intet finns att skifta bort.
Sörj ej, kamrater, blott gå på.
Rullande sten ej mossa kan få!”

Upp mot spindelvävsfönstret, som påminde om det
till en cell, steg den revolutionäre arbetarledarens enkla
sånger. Kurt hade ingen särskild röst, men då han kände
att han hade sin lilla publik med sig, tog den upp sig,
och han sjöng fortsättningen med ett slags inlevelse:

”Min kropp till aska gör till slut,
strö stoftet fritt för vinden ut,
på glättig lek i rymden blå,
till nejderna, där blommor stå ...”

Adrian var gripen. Han kände hettan i bröstet starkare.
För första gången på länge kände han viljekraft. Han såg
nästan med beundran på Kurt, som med än starkare
stämma sjöng den sista versen:

”En ros, vars fägring kanske flytt,
då blomma kan en gång på nytt.
Det är min vilja, samt därtill
jag önskar lycka – er Joe Hill ...”

Sången förtonade. Sällskapet satt tyst. Traveller tände
en cigarrett och blåste ut en slinga.
– Det var inte så tokigt, sade han äntligen.
– Inte så tokigt! Det är den största poesi, som någon­
sin gjorts, därför att den betydde något för arbetarna, för
slavarna, för den industriella revolutionen. Kurt kände,
att han rehabiliterat sig på allvar.
– Kan du tala om någonting om – den där Joe Hill?
sade Adrian, icke fullt säker på rösten och uttalet.
Kurt blev entusiastisk, han berättade vad han visste, och
efter en stund satt de båda och sjöng sången tillsammans,
medan Traveller för att visa sin likgiltighet tog och gick
ett par varv runt i källaren.
– Jaså, han var i Staterna ... sade han och såg ut att
tänka djupsinnigt över just Staternas problem.
När Adrian gick hem genom de höstliga gatorna upp
mot Söder, gick han ännu och gnolade på sången. Det var
bara en ton, men det var en ny ton, och han kände, hur
den förstorades till ett väldigt dån inne i bröstet på honom.








XXIII.

Adrian kom denna klara höst till socialisterna, dit
varje ung individualist kommer, då han vill söka uttrycket
för sin individualism, utan att finna det. Människan vill
aristokrati. Den fattigaste arbetare älskar djupast sett
endast lyxkvinnan, som bäst förkroppsligar hans kvinno­
ideal, står över hans förnuft och även över klasskampen,
liksom skönheten står över allting. Men när den ensamme
icke når dit han vill, då går individualisten till socia­
listerna och inordnar sig i kampen för den demokratiska
idén.
Bakom sig hade Adrian Humla by, där den gamla
bondeindividualismen gripits av fallandesot genom in­
blodning, omkring sig hade han den namnlösa ensam­
heten, och om dagarna hade han brevbärarna, men inom
sig hade han all förtryckarandan i gott behåll. Han ville
härska, ensam, men kunde det ej. Och han gick till socia­
listerna.
Som vanligt lät han leda sig av stämningen. Adrian
stod en dag på spårvagnen, som rasslade uppåt Östermalm
och posten, då det vid Karlavägen steg en borgarfamilj
in i vagnen. Det var man, hustru och två barn i skol­
åldern. Frun vände sig till konduktören och sade vasst:
– Finns det plats därinne?

Mannen frågade samtidigt hövligt efter en gata, där de
skulle stiga av. Det syntes de var ovana att åka spårvagn,
och de behövde inte dölja det, därför att de var mer vana
att åka bil, och de betraktade spårvagnen med dess publik
nedlåtande.
– Finns det ingen plats? frågade frun skarpare, då
hon inte på ögonblicket fått svar.
Konduktören var en liten obetydlig karl. Han var tand­
lös. Allting hos honom tydde på, att han försvarade sin
plats i livet genom sin tjänstvillighet och sin vänlighet.
Han visste inte hur väl han ville för att göra rätt för sig
och bli omtyckt.
– Jag tror inte ... Tyvärr finns det inte ... sade han
och stack huvudet in i vagnen för att titta efter än en gång
för säkerhets skull.
Barnen sände den tjänande konduktören ett nedlåtande
ögonkast. Men den lille karlen burrade likväl upp sig,
smickrad över att få göra de fina människorna en tjänst.
Han blev servil och nästan svassande.
– Det kanske blir snart, sade han och såg ut som en
expedit, vilken i det längsta beflitar sig om att söka få
sälja en vara.
När frun och barnen såg de insmickrande rörelserna,
såg käkarna utan tänder, såg hela karlen framför dem gona
sig i den sol som de själva utstrålade, så blev de djärva.
De blev direkt förolämpande. Det syntes att de förstod, att
en sådan karl aldrig skulle kunna arbeta sig upp, aldrig
skulle kunna komma att bli farlig.
– Jag frågade om det fanns nu, sade frun hånfullt.
– Om herrskapet väntar blir det nog ... sade konduk­
tören och stack på nytt huvudet in i vagnen.

Frun utbytte ett ögonkast med det äldsta av barnen, en
pojke på omkring tolv år, som såg med förtröstan på
modern och med förakt på konduktörn.
– Jag vill inte höra det mer, jag bryr mig inte om
vad som blir i morron eller övermorron, sade hon och
pressade ner den tjänstvillige konduktören till botten. Det
var inte det jag frågade om!
– Nej – det finns det inte – inte nu ... stammade
den stackars karlen alldeles tillintetgjord. Ett slag försökte
han strama upp sig, men han sjönk tillbaka igen. Han
resignerade. Han hade fått på moppe av sin härskarinna!
Bägge barnen såg med beundran på modern. De höll
på att lära ... Men mannen i familjen såg en aning
ledsen ut.
Familjen ställde sig nu strängt avskilt i en grupp på
plattformen och teg. Adrian betraktade parterna nyfiket.
Han kände hur han på något sätt skämdes på konduk­
törens vägnar.
Men händelsen på plattformen hade tilldragit sig upp­
märksamhet också inne i vagnen, och efter ett ögonblick
kom en gammal gumma ut. Just som hon gick förbi
familjen, neg hon nästan omärkligt.
– Jag ska stiga av i rappet ... Här är en plats ledig,
frun ...
Frun hörde det inte ens, men då hon såg en plats tom,
gick hon in och satte sig med de båda barnen framför sig
på gången. Gumman stod kvar på plattformen två håll­
platser framåt och steg då av. Adrian kände det hetta inom
sig, som av nedsväljt raseri, och för första gången erfor
han fullt tydligt något, som kunde liknas vid klasshat.

*


Första gången Adrian gick till socialisterna, kom han
till sektionen på Söder, och då var det inte så mycket,
men efter en vecka gick han till huvudsammanslutningen
på Norr, och då fick det betydelse för honom. På tim­
marna från 8.15 och fram emot midnatt har all politik
gjorts i Sverige, alla föredrag hållits, alla resolutioner
avfattats, alla protester beslutats, alla åtgärder klubb­
fästs, alla kandidater nominerats, som sedan fört den
stora massans meningar vidare, eller svikit dem. Klockan
8.15 ... För bonden har denna akademiska tid alltid
verkat som ett förhatligt påfund. Han har sedan ålder
velat ha allt nödvändigt prat och trams i sina samhälls­
frågor undangjort på kyrkvallen eller i sockenstugan på
söndagen. Efter städdags för djuren har han velat lysa
frid över både samhället och sig själv. Kvällar och nätter
har han ansett böra användas till sömn, dagarna till
arbete, och pratet om kvällarna har av bonden alltid
betraktats som ett påhitt av den lättsinniga, nya tiden.
För första gångerna i sitt liv lystrade nu också Adrian,
bondsonen, till klockslaget 8.15. Han kom in i en lokal,
där det fanns åtminstone hundratalet före honom. Han
kom in i en sal där det surrade kring honom, och i surret
fann han en helt ny atmosfär. Det kom allt fler utifrån
gatan och in, arbetarungdom från fabriker och kajer, från
byggen och butiker, från tryckerier och lager och till och
med enstaka ungdomar från expeditioner och kontor. Alla
kom med rockkragarna uppfällda, eftersom det regnade
ute, och flickorna hade paraplyer och pampuscher, som
de icke ens lät pojkarna hjälpa sig ta av. Det stod en
lukt av friskt regn och saklighet omkring dem. Det var
ungdomsklubben, som hade möte.

Till sin förvåning träffade han på Kurt där. Han stod
vid kaminen och rökte på en cigarrett, och ur hans fickor
stack det upp manuskript till dikter som små tofsar här
och var. Kring sig hade Kurt några ungdomar, som med
aktning lyssnade till vad han sade.
– Se här, sade han genast han fick syn på Adrian.
En ny socialist ... En av mina vänner!
Adrian drev litet hemlös omkring, undrande över vad
som skulle bli av. Som barn i Humla hade han tagit en
myra från en stack och släppt ner den i en annan. Alla
myrorna tycktes genast veta att det var en främmande,
och de kastade sig över henne och bet ihjäl henne. Hon
kände sig hemlös, och därför blev hon ihjälbiten, hade
han tänkt då, och nu kände han sig ett slag som en spion
och inkräktare i församlingen. Han undrade om han skulle
bli biten, han med.
Adrian träffade fler bekanta. I en av grupperna stod
Fagerlind, målaren med det ljusa hakskägget, som han
första gången sett på bygget, där Moderat arbetade. Här
var han ledaren för studieverksamheten och propagerade
anslutning i allt fler och fler studiecirklar, i allt fler och
fler ämnen. Just som Adrian kom gående, var han i farten
med en studiecirkel i filosofi.
– Det är alldeles galet att borgarklassen ska ha patent
på filosofin, sade han och syntes förtvivlad.
– Det är ett svårt ämne, invände någon försiktigt.
– Just därför!
– Det fordrar mycket studier för att komma någon­
stans ...
– Vi arbetare får inte låta oss nedslås av att det
fordras mycket! På en vinter tar vi igen vad de andra,

rikemans barn, lärt sig i skolorna på fem år. Det är vi
som har kraften!
– Det är nog så riktigt, men ...
– Det finns inga men!
Fagerlind stod i och pratade, och Adrian kände hur han
på något sätt röcks med av orden. Han tyckte det hela lät
fullkomligt riktigt. Han hade brevbärarnas indifferenta
massa som bakgrund och lät elda upp sig av dessa unga
tigrar. Här stod Fagerlind och ämnade ta ifrån borgarna
till och med filosofin.
– Hur många går med? frågade Fagerlind.
– Jag går med, sade Adrian genast.
Han kände sig bättre till mods, så fort han sagt det.
Han hade tagit ett initiativ och bestämt sig, innan de för­
siktiga hunnit följa. Det stärkte även utåt hans ställning.
– Jag har antecknat mig själv också. Det är två namn.
Här kommer nya krafter, som vet vad som behövs! sade
Fagerlind och visade upp de två namnen på listan.
I köket träffade Adrian på Jenny, som hölls och kokade
kaffe. Hon stod klädd i husligt, blårutigt förkläde med
ärmarna uppvikta över de kullriga armbågarna och tömde
malet kaffe i en jättepanna, som såg ut som ärgig polyp.
Tillsammans med ett par av de andra flickorna utgjorde
hon kaffekommittén. Nu kokade de tre kaffe för socia­
lismens sak.
Liten och rund, arbetsvillig och trogen kom Jenny
genast emot Adrian, spinnande av glädje.
– Du kom ändå! Jag visste nog att du skulle komma ...
Hon tycktes ha räknat på honom hela tiden. Adrian
kände hur det luktade varm, sensuell kvinnosvett av henne.

Strax tycktes hon ämna introducera honom som sin fäst­
man i detta kollektiv.
– Det var bara av en händelse jag gick hit ... försökte
han och såg skyggt på de två andra flickorna.
– En händelse?
– Jag vart förbannad ett slag, och så tänkte jag åtmin­
stone gå hit och titta.
– Då kommer du inte så lätt härifrån, sade Jenny
bestämt. Jag hörde du varit på ett möte på Södra, men
nu stannar du väl här, där det är mera livat?
Full av jubel, i ett slag bräddfull av kvinnolycka, pre­
senterade Jenny sitt nyförvärv också för flickorna:
– Han är brevbärare ... Ja, det är en bekant till
mig ... Vi kallar ju alla varann för du här utan vidare ...
– Välkommen då ... Det var värst vad det kommer
nya.
Flickorna tittade intresserat på hans hår och fortsatte
att torka koppar. De satt med stora travar av porslin
mellan de knubbiga benen. Adrian såg hur Jenny gick
omkring som en liten rund bondmora här i detta socia­
listiska kök, och han kände, hur trivsamt och gott det
doftade kaffe. Han var helt oviss om vad han skulle ta
sig till igen, då det från salen hördes klubbslag och
skrapande med stolar. Köksdörren stängdes till, slamret
slöts inne. Mötet öppnades.
Först var det förhandlingar och beslut, listor som skulle
klubbas undan, en för en, ibland flera i taget, och sedan
kom det uppdrag åt olika håll. De flesta syntes smickrade
så snart deras namn nämndes. De satt blygt och tittade
ner, tills deras namn äntligen hördes ... Då tog de tysta,
med en svag rodnad på kinderna, emot sitt uppdrag, eller

också avsade de sig det, på grund av bristande tid eller
andra uppdrag, som inte fick tangeras. Det gick varma
strömmar genom salen. Det kändes på något sätt förunder­
ligt skönt. Det var ljust från alla lamporna. Det värmde
från uppmärksamheten och från kaminen.
Ordföranden, en stilig pojke, framställde frågorna med
klar röst:
– Beslutar klubben?
– Ja, svarades det med ett rungande.
– Avslår klubben?
– Nej, svarades det med ett nytt rungande.
De som skrek nej, fast flertalet skrek ja, fick foga sig
och tiga, fast de från början också tyckt sig ha haft rätt.
– Votering! skrek man enstaka gånger, men det lände
bara till att öppet bevisa, hur orätt de verkligen haft. Nu
kunde man på de uppsträckta händerna räkna ut, att de
haft mer orätt, än någon ursprungligen kunnat ana.
Adrian satt med Humla kvar inom sig och försökte låta
sig gripas fatt av idéerna, utan att lyckas riktigt. Han
hade svårt att låta bli att mera se på de talande än lyssna
till vad de sade. Utanför på en cementgård hörde han
regnets fall.
Snett framför honom satt en flicka med några papper
i knät. Hon hade blek hy och litet solfattig hals, det var
allt han såg av henne utom ryggen. Men han kom sig
likväl för att sitta och betrakta denna rygg, som gled ner
innanför en svart jumper. Hon liknade icke de andra
flickorna. Hon hade genomborrade guldörhängen, vilka
blänkte som om hon varit rik, fast hon eljest verkade
enkel och nästan asketisk. Ett slag tänkte Adrian: ”Det
verkar idiotiskt med de där hängena, de andra är åtmin­

stone med sin tid en smula ...” Två gånger reste hon sig
och höll anföranden. Han fick höra att hon hette Tora.
Vad hon sade tänkte han inte vidare över den gången,
eftersom allt var nytt.
När småförhandlingarna var slutförda, reste sig Fager­
lind och höll sitt beramade anförande i bildningsfrågan.
Han talade entusiastiskt om arbetarklassens fattigdom, om
arbetarklassens bildningshunger, om begåvningarna inom
klassen.
– Dessa stora begåvningar kommer inte åt kulturens
frukter utan en hård kamp, sade han med dov röst och
såg hotande ut över salen. Men möjligheterna finns där!
De finns där i alla fall, dessbättre!
Äntligen röcks Adrian med, ty detta förstod han.
– Vi unga arbetare måste skaffa oss kunskaper, mer
kunskaper än några andra har! sade Fagerlind, denne
lykttändare i bildningens skummaste gränder. Vi, som av
omständigheterna inte vet hur en skola ser ut annat än
utifrån, vi måste hinna fatt de privilegierade därinnanför,
ja, komma före dem! Viljan och styrkan, entusiasmen vi
har, det är vår hemgift. Det är det, som är vårt kul­
turella arv!
Detta var nog i stort sett vad Fagerlind sagt tidigare.
Men gesterna, som kom orden att verka spontana igen,
frampressade av ett olidligt tvång inifrån, vållade att
anförandet här gjorde ett betydligt starkare intryck. Den
ljuse Fagerlind föreföll vara besatt av en lidelse. Adrian
kände hettan i kinderna och lyssnade spänt. Han tyckte
det var det bästa han någonsin hört sägas.
– Jag vet en svensk arbetarpojke, fortsatte talaren och
övergick till exempel. Han arbetade på fabriken i Värm­

land, tills han kom ner till Stockholm på exercisen. Han
hade folkskola och läsning för prästen, det var hans under­
lag! Men efter tre års kvällsläsning, medan han arbetade
på dagarna, tog han studenten ... Nu håller han på med
kandidaten ... Om några år har vi en ny lärd i honom!
Första maj kunde ni se hans luggslitna grå hatt bland oss
andra i demonstrationståget på väg till Gärdet. Vi fick
ju också en fem, sex andra studentmössor med oss, när vi
kom ut på Kungsgatan ... Men i honom med den grå
hatten såg ni Studenten! Vi beundrar järnviljan, men vad
vi ska beundra mer, det är samhörighetskänslan med
klassen!
Fagerlinds tal möttes av applåder. Adrian var den som
applåderade hårdast. Detta förstod han! Detta var heroism
av renaste vatten, den vildaste bildningsromantik. Med
tårade ögon såg han Fagerlind gå tillbaka neråt salen.
Han ställde sig vid tamburdörren att röka en cigarrett
och betrakta åhörarnas nackar med förnöjda blickar.
– Fagerlind har listor för anteckning till cirklarna,
sade ordföranden elegant och med bibehållen balans, där­
för att en ordförande icke får förlora sin värdighet och
bli entusiastisk.
Kurt läste nu egna dikter. Adrian hörde till sin för­
våning, att han läste ungefär samma dikter som i ”Mor­
gonstjärnans” källare. Han apostroferade endast vissa ord.,
som kamp, striden, livet, förtryckare och kval. Han fläk­
tade ibland ut med handen. Kravatten under den av
mycken användning hoptvinnade kragen följde hela tiden
med i diktens rytm. Stundtals läste han med ett slags
tillkämpat lugn, som lät en ana att bakom lurade själva
den sprutfärdiga vulkanen. Med vissa mellanrum föll han

också ut i ett dundrande utbrott. Hans röst blev hotfull,
dyster, lavamängd och mörk. Det blixtrade. Kravatten
vippade allt hetsigare. Dikterna hade nu en helt annan
verkan än de haft i källaren ...
Även nu hördes starka applåder. Men Adrian kände
sig mer reserverad, och detta av två skäl. Dels ville han
inte visa sig lika trakterad av två uppträdanden, som
följde tätt på varandra, lika litet som en kritiker vill
berömma två på varandra följande böcker av en för­
fattare, emedan man då kan komma att misstro hans
omdöme och eventuellt tänka sig, att han accepterar allt.
Men dessutom kände han Kurt från tidigare. Han visste,
att när denne läste dikterna på ”Morgonstjärnan”, så var
de en individualists utgjutelser, men här gällde de nu för
att vara demokratiska. När han tittade på Kurt, tyckte han,
att han var osäkrare än någonsin på vad socialism egent­
ligen var.
Under det kaffedrickningen pågick, delade man upp sig
i grupper, som talade litteratur och politik om vartannat.
Ämnet sträckte sig från kommunisternas misslyckade möte
i Tantolunden till några av de senast utkomna böckerna,
som såldes av en kommissionär i tamburen från en pro­
visorisk disk, upplagd på två bockar. Även här var Kurt
med. Han talade ytterst medvetet, framställde åsikter som
självklara, citerade sådant som de andra inte läst och var
slagfärdig som en hök på de svåraste frågor. I specialiteter
som litteratur lyssnade de kringstående troget till honom,
därför att alla ändå visste att han var skald, det vill säga
såg ut som en och kanske hade kunnat bli någon.
– Sjung Joe Hill för oss! sade Adrian direkt åt honom,
när de möttes av en händelse mitt på golvet.

Kurt rodnade och gav honom en hastig blick.
– Förbannade döbbeljoare, sade han endast.
Adrian förstod inte, men han anade, att det fanns klyv­
ning också bland arbetarna, och att demokratin sågs
genom temperamenten, varvid det ena bekämpade det
andra. Kurt talade också försiktigare efter detta.
Då Adrian skulle köpa en bok kom han att stå bredvid
Tora med örhängena och den svarta jumpern. De utbytte
några ord, men han kom inte i någon kontakt med henne.
Hon liknade inte någon flicka han talat med förut, men
han förstod inte vad skillnaden bestod i, utan försökte
lita till känslan.
– Var det inte ett fint tal Fagerlind höll?
– Det var fraser.
– Var det? ... Adrian var bragt i osäkerhet också
i detta fall.
– Det var mycket fraser i det, sade Tora. Jag tror
inte det är mycket socialism i att en arbetare tar stu­
denten.
Han förstod henne inte, kände inte på samma sätt för
henne, som han brukade känna för kvinnor, och genast
kände han sig också avog mot henne. I hennes örsnibbar
dinglade hängena. Han tyckte det var det enda som
påminde om att hon var en flicka.
Hon kom honom att känna sig sentimental i jämförelse
med henne, hon svarade med sin klarhet och sin fakticitet,
och han stöttes för första gången bort ifrån en, som han
tyckte han hade velat komma nära. Hon retade honom.
Efter kaffet fick den upptagna Jenny tid att prata bort
en stund. Hon kom svettig och varm och ställde sig fram­
för honom. Hon såg upp mot honom med sina blå, av

hettan i köket litet sprängda modersögon. Hon andades
ännu ansträngt, när hon frågade:
– Tycker du inte det är bra här?
– Bra ... Visst är det bra ...
– Vi är nära dubbelt så många nu som för ett år sen.
Klubben växer undan för undan ... Det är väl roligt.
– Men går inte de flesta pojkar hit för att träffa
flickor och tvärtom? Jag tycker det är många, som ser
ut som fästfolk redan ...
Jenny såg förvånad ut.
– Vad är det för ont i det då? Det kan man väl också
göra!
– Inget ont ...
Han visste inte riktigt, hur han själv menade det. Han
såg på Jenny, att hon ändå inte förstod honom.
– Jag menar, att i en massa som den här tänker var
och en på sitt, sade han och försökte vara tydligare.
Jenny strök håret ur pannan. Då hon lyfte armen, såg
han den lätt fjuniga undersidan av den.
– Ja, hur skulle det annars gå? frågade hon och
tycktes inte längre ta honom på fullt allvar. När en själv
inte tänker på sig, gör ju ingen det ... Det blir väl inte
bättre på det viset?
– Den där Tora, vad är det för en?
Jenny såg ner på sin klänning, som öppnat sig, så att
man kunde skymta brösten.
– Hur så? frågade hon svartsjukt.
– Jag bara undrade ...
– Hon hålls med sitt och har inga andra intressen.
Arbetar på fabrik om dagarna – det ska kännas under­
ligt för en flicka, eller hur? Vi brukar bara hälsa ...

De skildes efter en stund, och Jenny släppte honom
godvilligt, sedan hon sett att också Tora hade gått ensam
åt sitt håll.
Till långt in på natten stod Adrian tillsammans med
Kurt, Fagerlind och ett par andra i en port på den mörka
Barnhusgatan och diskuterade. Regnet skvalade ner endast
ett steg framför dem.
Adrian sade:
– Jag ska höra mig för ... Så sade man alltid i Humla
by, innan man beslöt sig för något.
– Det är ju inget att grubbla över. Sätt du igång bland
brevbärarna!
– Jag ska höra mig för, sade Adrian.
Regnet studsade nästan svart framför hans fötter. Bort
mot Kungsgatan spann sig bilarna fram genom regn.
Adrian tänkte: ”Det är styggt väder. Vi har dåliga tak
hemma. Nu blir halmen i ladan våt.”
– Jag ska höra mig för ... sade han och stirrade på
regnet.
Under armen hade han Friedrich Engels’ ”Socialismens
utveckling” ...








XXIV.

Det var vid den tid då någonting verkligen tilldrog
sig i Sverige. Arbetarna hade vaknat och andarna hade
vaknat, och man gick varandra till mötes från skilda håll.
Arbetarna hade börjat läsa och skaffa sig kunskaper, och
bildningsarbetet hade blivit slagordet för dagen, det för
vilket mycket annat förläts. Lärda personer med de
smalaste vita händer, ättlingar av urgamla lärdomssläkter,
för vilka proletariatet hade börjat omges med romantik
igen, gick över till arbetarnas studiecirklar och ställde
sig till förfogande. Arbetarpojkarna själva satt där med
sina knotiga nävar gömda i skuggan av böckerna och för­
sökte pressa sig in i de abstraktaste ämnen. Hur de älskade
dessa främmande, mystiska ord, ord med en dunkel och
hemlig magi likt trollformler, som var vetandet! Hur litet
tålamod de i grunden hade, men hur mycken kraft! Sådana
studenter hade de universitetslärda aldrig sett. Deras egna
resignerade blickar, trötta av studiekamrarnas avskärmade
ljus, möttes här av ögon, i vilka murbruket och oljan satt
piskrappsröda, blossande strimmor. Dessa händer hade
kunnat knyckla böckerna till stoft, och de smekte dem.
Men oftast ville eleverna börja i toppen istället för i roten,
och betecknande nog var det inga studiecirklar, som till
en början tilldrog sig så stor uppmärksamhet som de i

filosofi. De yrvakna hjärnorna brann av begär att genast
få sätta sig in i vad en Platon och en Kant tänkt, och ifall
en Schopenhauers pessimism kunde vara svartare än den,
som de själva erfarit.
Adrian hamnade i studiecirkeln på Norr, där Elofson
undervisade. Elofson hade smugit sig ut från de filosofiska
katakomberna till denna sällsamma publik. Han gjorde
det om kvällarna, i läderlapparnas tid. Då rörde han sig
själv läderlappstyst. Man tyckte, när man såg honom,
att han suttit lutad över böcker i generationer. Han var
kvinnoblek, med smala axlar och handleder, vilka på
något sätt liknade duvor, när han lade dem bredvid boken,
som innehöll all världens filosofi. Han brann likt ett tunt
ljus, då han talade. Rösten var svag och hördes knappt,
men det var själva tystlåtenheten hos honom, som krävde
uppmärksamhet, ty så hade man nog ändå föreställt sig,
att en riktig filosof såg ut. Han visste troligen själv inte
mycket om det liv, över vilket dessa böcker någon gång
skrivits. Hade inte filosofin funnits, så hade han väl knap­
past förmått att slå sig fram med sin lågmäldhet på egen
hand. Han hade på sistone offrat sina kvällar för att
undervisa arbetare, och vad han blev så blev han icke rik
på det, men det är möjligt att också Elofson därunder
upplevde något.
Eleverna bestod av en brokig skara. Det var en gammal
gubbe med profetskägg som räckte långt ner på bröstet.
Det var två unga verkstadsarbetare som bara gjorde en
enda filning på en mutter dag ut och dag in, och som
hållit på med det i åratal. Det var ett par flickor, en
sömmerska och en modist. Det var en lagerarbetare med
av rotandet i syror sönderfrätta naglar. Det fanns en bygg­

nadsarbetare med. Det var Adrian från Humla by. Och
det var Fagerlind, initiativtagaren, själva den drivande
kraften.
Fagerlind kom sist av alla, klädd i sin vidbrättade
svarta slokhatt, som liknade ett tak. Den smörfärgade
skäggtofsen vippade på hans haka. Han talade några ord
med Elofson och gick sedan djupt försjunken i tankar
bort och satte sig på en stol.
Elofson gick också och satte sig. Han beredde sig att
tala. Hans duvlika, vita händer strök bokens fulltryckta
blad.
– Filosofi betyder kärlek till visheten, sade han oänd­
ligt stilla. Hans röst var mjuk som ängsull, eller den
viskade sig fram som en rännil, som flyter bort genom
mossan i en sval skog.
Fagerlind satt och betraktade rumshörnan, som om det
varit det filosofiska rummet, icke det materiella, och det
verkade som om han just drog en motspänstig definition
ut ur själva vrån.
– En av de filosofiska satserna är att ingenting kan
ske orsakslöst ...
Fagerlind satt alldeles stilla, nu begrundande bordet.
Han lyssnade på ett sätt som om han vetat allt detta förut,
men nu fördjupande orden ytterligare, så att det nästan
inte längre fanns någon botten för dem.
– Bakom ett handlande måste ligga en orsak ...
De abstrakta orden viskades ut i rummet. Nio hjärnor
med av vardagen styvnade hjärnlober försökte följa.
Flickorna satt allvarliga och verkade som döda i det land,
där påtagligt ingen kärlek fanns.
Adrian antecknade, men han tyckte att det uppe under

taket började se lufttomt ut, och han andades redan mödo­
sammare, som av brist på syre.
– Vi börjar om, sade Elofson åter. Filosofi betyder
kärlek till visheten, och en av de filosofiska satserna är,
att inget kan ske orsakslöst, utan måste ha en orsak.
Sakta tändes de små lågorna av Elofsons mun, tills de
brann som knappt synliga på något, som liknade en ramp,
tyckte Adrian. Och sekunden efter tyckte han de liknade
brinnande fjärilar ... Det var någon som hade antänt
fjärilar på rampen ...
– Vi börjar om. Bakom en handling måste ligga en
orsak ...
Och så började man om, tills man tyckte att de från
början betydelselösa orden fick en betydelse, och när man
börjat om några gånger till, hade de fått en oemotsäglig
vikt, som det måste tas hänsyn till.
Därefter kom frågorna, men svaren var utomordentligt
skygga. Lagerarbetaren svarade, en av flickorna svarade,
en av verkstadsarbetarna svarade och visade att han
förstått det som sagts. Det vill säga, han upprepade det
utan att stappla. Adrian fick inte tillfälle till något svar.
Annars hade också han kunnat.
Men när turen kom till Fagerlind, som tog ordet själv,
så uppträdde denne från början som geniet vilket vände
upp och ner på det hela. Han grubblade för det första en
lång stund. Sedan tycktes han göra en djupborrning, som
förde med sig både det som var väntat och oväntat, och
han framsade sitt svar med tonvikter på vart ord. Fager­
linds svar rörde sig på ett plan, där det inte var så gott
att följa med, och även Elofson uppträdde en smula
skyggt, när han medgav:

– Så kan man kanske också säga det ...
Han syntes ämna gå vidare. Adrian undrade ifall han
också upptäckte Fagerlinds försök att verka geni till vart
pris. Men Elofson syntes alltför upptagen av sina problem
för att också hinna med att bedöma människors ävlan på
denna jord.
Då tycktes gubben med profetskägget plötsligt ha fått
en idé. Hans svaga ögon med de nästan utbrända syn­
nerverna hade väl upptäckt någon strimma. Han började,
trotsande alla de filosofiska satserna, helt plötsligt att
tala om Methusael ...
– Det hör inte till ämnet, sade Fagerlind dovt och
betraktade Elofson.
– Vi kanske får tillfälle att tala om ämnet en annan
gång, sade Elofson ytterst försiktigt.
– Det var bara en ordningsfråga, något jag tänkte
på ...
– Om det är nödvändigt, sade Elofson och tänkte efter.
– Vad hör Methusael hit? Det här är filosofi vi håller
på med, sade Fagerlind.
– Jag kom händelsevis ihåg det nu, till en annan gång
kanske jag har glömt bort det, sade den åderförkalkade
gubben.
Någon hade kanske vid ett tillfälle på grund av skägget
liknat honom själv vid Methusael, son till Henoch, här­
stammande från Set, och nu hade han plötsligt kommit
ihåg det och ville fråga.
– Det finns att läsa om någonstans!
– Det var bara en ordningsfråga, låt den få komma
emellan! envisades gubben fortfarande. Han hade väl
i någon förening lärt sig en smula mötesteknik, han med.

– Vad var det då ni ville fråga om Methusael? sade
Elofson, och därmed hade han gett efter.
Den gamle bet sig nu fast i allt det, som Elofson sade
i det nya ämnet, och den ena frågan drog snart den andra
med sig, så att hela debatten efter en stund hade svängt
in på Methusael istället för på filosofin. Elofson förblev
hela tiden vänlig. Han funderade länge på sakerna. Han
svarade för var gång som om frågan haft den största
betydelse. Han hade inte samvete att ge ett svar som han
inte kunde stå för efteråt. Men den gamle glömde det vart­
efter ...
Den begränsade tiden skred fram, gubben uppehöll den
dyrbara timmen genom sitt prat. Fagerlind höll på att
falla ur masken, och nu började också andra komma med
frågor, som i sin tur rörde frågorna som gubben gjorde
om Methusael.
– Medan jag kommer ihåg det, skulle jag vilja fråga
om en sak till ... Den där Methusalem, eller Methusael,
som det kanske rätteligen heter ... sade den åderför­
kalkade gubben.
Elofson var för vek för arbetarna. Han kunde inte
avspisa dem. Han nändes inte säga ifrån, då de var okun­
niga eller rentav dumma. Han älskade dem för mycket.
De var för honom en främmande värld. Kanske han
i grund och botten var rädd för arbetarna ... Han gav
i vart fall efter för deras nycker.
– Det är ett svårt ämne, sade han då och då, därmed
erkännande att de största andar hela sitt liv försökt tränga
in i dess mysterier. Och därmed hade han gett efter.
Han ville inte se hur de slogs för att hävda sig, hur de
sparkade för att komma loss ur den massa, som deras idé

i grund och botten byggde på, eller han förstod det inte ...
Han smickrade dem också med att säga:
– Det är ett svårt ämne ...
De gick då fram på det med hela sin kraft, och han vek
själv undan.
På hemvägen fick Adrian sällskap med Fagerlind. De
steg på en av de blå spårvagnarna, som rasslade uppåt
Söder. Fagerlinds hatt och skäggtofs tilldrog sig från
början den vanliga uppmärksamheten, varför Adrian
kände i nacken, att de var bevakade, även om de bar sig
hyggligt åt.
Adrian böjde sig fram över gången och sade lågt åt
Fagerlind:
– Det är möjligt att jag inte bryr mig om det här
i fortsättningen. Det är bättre att läsa böckerna direkt.
Sen kan man ju alltid fråga Elofson om sånt, som man
inte riktigt begriper.
Den tilltalade satt och log och myste för sig själv. Han
föreföll att ha sitt filosofiska fjärrglas kvar för ögonen.
Det tog en stund, innan han svarade.
– Hur sa du?
– Jag bryr mig inte om filosofiska cirkeln, sade Adrian
lågt. Jag tänker läsa själv ... Ville bara varsko dig ...
Fagerlind i sin självupptagenhet tycktes äntligen ha
förts tillbaka till den reella tillvaron igen. Hans haka
rördes nervöst. Han beredde sig att lyfta handen.
Adrian hajade till litet. Han såg plötsligt hur kamraten
höll på att göra ett stort nummer av svaret. Han ångrade
sig i förväg, att han någonsin fört saken på tal i spår­
vagnen, där så många lyssnade och där Fagerlind med
säkerhet skulle gripa tillfället för att låta exhibera sig.

– Det menar du inte? sade dock Fagerlind till en
början helt anspråkslöst.
Adrian drog en suck av lättnad.
– Visst fan menar jag det!
– Det menar du inte? frågade Fagerlind om, denna
gång betydligt högre. Den smörfärgade skäggvippan på
hans haka darrade som för en spasmodisk ryckning.
– Det är meningslöst att sitta där och lyssna på en
tokig gubbe ... Det blir inget av det. På en timme hinner
man förresten läsa mer om filosofi än på en månad där­
borta ...
Då tycktes Fagerlind, initiativtagaren till cirkeln, änt­
ligen ha gjort klart för sig avfällingens avsikt. Han dröjde
ännu ett par sekunder. Så tog han till den stora gesten.
– Inget kan ske orsakslöst, bakom allt handlande
ligger någon orsak, sade han helt högt med sin utom­
ordentligt affekterade stämma. Har du gjort klart för dig
vad det är?
Folk i spårvagnen hade börjat spetsa öronen. De betrak­
tade nyfiket den talande. De undrade vad en figur, som
såg ut på det viset, kunde ha att säga, och de försökte
därigenom få reda på vad han var för en.
– För det behöver inte en gubbe få sitta och tjata en
hel lektion, sade Adrian och försökte ytterligare dämpa
rösten.
Fagerlind syntes samla hop trådarna. Adrian ångrade
sig än mer.
– Bakom allt vårt handlande ligger hela arbetar­
rörelsens historia, sade Fagerlind som om han hållit tal,
så att ingen skulle behöva gå miste om en bokstav. Bakom
mitt eget handlande ligger också mycket annat, den indivi­

dualistiska uppfattningen, den personliga ambitionen. Men
bakom ditt tillbakaträdande nu ligger det en ren atavism!
Människorna i vagnen började titta på varann för att
undersöka ifall någon annan också drog på munnen. De
begärde stöd av medpassagerarna, innan de kunde klassi­
ficera fallet riktigt. De tycktes bestämma sig för en rubbad
till att börja med ... Helst hade de kanske gissat på en
utlänning, men Fagerlind talade rent svenskt.
– Filosofin är läran om visheten, sade han, denna
gång så högt, att det lät som om han mässat i vagnen.
Och ändå blir du ledsen för att en gammal gubbe sitter
och pratar lite lort ... Det är upprörande!
Passagerarna hade vid detta laget hunnit bestämma sig,
och det skrattades redan tyst runtomkring dem. Adrian
erfor obehag av att någon satt och undertryckt skrattade
honom i nacken. Endast Fagerlind tycktes angenämt berörd
av uppmärksamheten.
– Jag vill inte bestrida det, sade Adrian och försökte,
också han, falla in i tonen, så att det höga filosofiska
plan samtalet hölls på kanske kunde lura någon att låta
bli att skratta. Det där om atavismen i tillbakaträdandet ...
Men ...
– Det är ju absurt! skrek Fagerlind och högg det ord
med god klang han fann på i hastigheten.
– Inte som det låter, försökte Adrian än en gång, men
stammade och gav tappt. Han kände att han inte i fort­
sättningen förmådde stå emot trycket.
Men nu hade Fagerlind fattat eld på allvar, och det var
inget att göra åt det. Han företog på rak arm, där han
satt i spårvagnen, en tvärklyvning av Platon, en utvädring
av Mäster Eckehart, en kritisk granskning av Leopardi

och en grundlig uppgörelse med Spinoza från vaggan till
graven, men med liberalismen isynnerhet, allt under det
att folk omkring bet sig i läppen och skrattade så mycket
de orkade. Han böjde sig framåt och slog ut med hän­
derna. Han ömsom slöt ögonen, ömsom öppnade dem, så
att de blev runda, likt bösspipor, och pratade utan uppe­
håll. Det såg ut som om han gripits av någon extas, som
tvingade honom att tala. Han blev svettig av ansträngning,
men han fäste sig inte vid det. Han verkade ena stunden
förtvivlad, den andra övertygad, och han fortsatte omedel­
bart på nytt, snubblande över termer, axiomer och sen­
tenser. Spårvagnen rasslade sakta utför den tröstlösa Upp­
landsgatan. Husen invid trottoarerna verkade stå stilla.
Vagnen höll en evighet vid varje hållplats, då det blev
än tystare i den. Allt flera passagerare steg på. Adrian
satt brinnande röd. Fagerlind hade nått fram till den
schopenhauerska återlösningsestetiken. Det var långa ord.
Fagerlind fullkomligt sjöng ut orden i vagnen. Spår­
vagnen svängde in på Norra Bantorget. Sådana, som
ämnat stiga av, tycktes stanna för nöjets skull ... Platt­
formen hade nu hunnit bli full av folk, och konduktören
lät dörren stå öppen, för att man därute också skulle
kunna höra. Det fanns inte en, som inte hade ögonen
riktade på dem. Likt svåmar av torr, upphettad luft steg
fraserna, och idéerna rosslade i denna hastighet, som
de inte tycktes tåla. Spårvagnen sattes åter igång. Rass­
lande fortsatte den Vasagatan, tvärsigenom Staden mellan
broarna, uppför Söders alla backar. Likt en flock krick­
änder sköt några bogserbåtar ut över mälarvattnet. Adrian
försökte se ut, intressera sig för annat. Men alltjämt talade
Fagerlind, främmande och mystiska ord, ord fulla av

vetenskaplig magi, likt trollformler, som aldrig hördes
ämna sina.
Det var en spårvagnsresa i geniets värld. Fullkomligt
utschasad av uppmärksamheten, som riktats på dem båda,
men mot slutet mera på den som tegat, därför att man
väntat sig oppositionen från hans håll, utan att det
kommit någon, steg Adrian av. Fagerlind satte sig tillrätta
i vagnen.
– Är du besluten?
– Jag är besluten, sade han. Dagen efter skrev han
i ett brev till Elofson, att han av vissa, i brevet onämnda
skäl, tyvärr måste avbryta kursen ... Han hade beslutat
sig för att läsa på egen hand, i Moderats kammare, om
nätterna, då han var ensam.








XXV.

Han började försiktigt med aspiranterna. Men aspi­
ranternas mentalitet var redan stadgad. De, som blivit
kvar i verket efter den slutliga prövningen, inriktade sig
nu på att bli brevbärare hela sitt liv. De lyssnade noga
efter Fågel blås och förmannens innersta viljor och önsk­
ningar. De lade sig till med samma uppfattningar som de,
allt för att lyckas i tjänsten. Så valde de unga sina upp­
gifter i livet, som de levde endast en gång ... Så gick de
unga till gärningen ...
– Tänker ni gå här och ruttna? frågade Adrian.
– Man ska ta livet glatt!
– Bli som Fågel blå, som Pirka, menar ni ...
– Och du själv? Vad gör du själv? Vad ska du själv
bli, om man får fråga?
– Putsa naglarna, tills de ramlar av en – trillar ner
bland all posten, fortsatte Adrian och tappade bort det
logiska sammanhanget med protesten, så att endast pro­
testen stod kvar.
– Vad gör du själv? Du, som är så märkvärdig!
Han fick inte ens tillräcklig ansats för att börja tala om
gemensamheten, om livskraften, om det aktiva livet. Den
torra luften kring posten förtog hans patos all dess kraft.
Den berövade hans vingar all styrka ...
De prydliga, alltid prudentligt klädda brevbärarna, köks­

avdelningarnas och alla brevälskande kvinnors väntade,
kom gående om hörnan med sina svartlackerade väskor
guppande på sidan. Pirka tog upp en påse karameller och
åt. Bogglund kom lunkande i ojämn takt. Fågel blå kom
och rökte på en våt, billig havanna, som han släckte
i själva gathörnet, fimpande genom att spotta på glöden.
Aspiranterna sträckte på sig i de halvegna uniformerna
och lät de äldre gå före in genom dörren.
Det var en fredens världsbild. Det stelfrusna Östermalm
stod stramt kring ett skälvande hjärta, sovande sin törn­
rosasömn som stadsdelen tycktes ha sovit i tusen år. Det
var för överväldigande, för självklart, för tryggt. Det
kunde inte lysas upp av någon flamma.
– Vasa? frågade Fågel blå endast.
– Det borde göras något, sade Adrian och fortsatte att
tala till aspiranterna. Han var redan bragt i osäkerhet.
Han visste inte hur han skulle fortsätta.
– Vad skulle det göras då, om en får fråga?
Fågel blå betraktade honom misstänksamt.
– Vi skulle göra något som borgarna fick att tänka
på ... Vi måste göra det ... Det är helt enkelt nödvändigt.
Då brast Fågel blås tålamod. Han stack ansiktet tätt
inpå Adrians. Han flåsade honom rätt in i munnen och
sade:
– Sköt han sitt! Bär han sin post och beställ den
ordentligt! Bry han sig inte mer om oss, än vi bryr oss
om honom! Det råder jag honom till, och gör han det
ordentligt, så går nog resten bra också!
– Han har hållit på och tjatat med oss om samma ett,
sade aspiranterna och röck sin överordnade till hjälp.
Fågel blås ansikte blev hotfullt.

– Han borde låta bli att komma med sina idéer här,
annars ska jag anmäla honom för notarien!
– Vi bryr oss naturligtvis inte om honom, sade aspi­
ranterna.
– I alla fall ... sade Fågel blå. Vi har kuvat värre än
han här på stället! Arbeta han istället!
Järnelementen i salen sände ut sin torra värme. Posten
prasslade mellan brevbärarnas fingrar. Notarien satt upp­
flugen på sin tribun och skrev. Och runtomkring, så
långt man överhuvudtaget tänkte, sov de tunga, grå kvar­
teren sin törnrosasömn.
Adrian greps av misströstans matthet och återvände till
att ställa i sin brevbunt med förhatliga människors post.
– Brevhämtning, femte laget! skrek sorteraren nere
vid dörren, han som liknade Oskar II.
– Där får han lite att plocka med så länge, innan han
ska undervisa oss igen ...
Adrian tömde posthögen framför hönsnätet och satte
sig åter på stolen. Men Fågel blå glömde ingenting.
– Gör han sitt, så blir det nog på bästa vis allting ...
Och lägg sig inte i vad vi andra ska göra! Det blir nog
bäst så ...
Aspiranterna skrattade och talade om idrott, medan de
noga gav akt på de äldres beteende. Och efter detta fick
Adrian höra varningen alla dagar:
– Sköt han sitt, det blir bäst så. Bry sig inte mer om
oss, än vi bryr oss om honom. Det blir bäst för honom
själv också!
Och därmed började de trakassera honom, försökte få
honom att göra fel, anmärka på allting och misstänklig­
göra honom hos notarien.

Adrian började fundera över drag i brevbärarnas psyke,
de vaga linjerna i tjänstemannapsyket. Brevbärarna var
ängsligt rädda för allt som det ansågs att man icke fick
göra. De hade ingen tanke på politiken, liksom de ej heller
själva hade någon sedlighetsuppfattning i och för sig, det
var inte därför de var borgerliga, eller försökte likna
borgarna så mycket som möjligt. Hade samhället varit
socialistiskt, så skulle de lika gärna ha varit socialister.
De rättade sig efter flertalet, och de rättade sig efter
statens önskningar i allt, eftersom de var statens folk. De
skulle ha kunnat vara människoätare eller mormoner, ifall
staten varit en kannibalstat eller ett mormonskt land. De
följde bara med den bredaste strömmen.
Arbetarna, det visste Adrian genom Oskar och Frans,
som hälsade på hos Moderats ibland om kvällarna, var
också de traditionalister. De beundrade i hemlighet kunga­
huset och de rika, fast de försökte avskaffa dem, eller helst
försökte bli småkungar eller en smula rika själva, och
samtidigt höll de efter dem av sina egna, som ville arbeta
sig upp. De misstänkte alla av den egna klassen som på
något sätt försökte bli ”intellektuella”. Genom Kurt och
hans kumpaner på ”Morgonstjärnan” visste han också, att
studenten hälsades med aktning i arbetarpressen, medan
arbetarpojken, som kvalificerat sig till samma plats, alltid
bemöttes med misstänksamhet och stötte på motstånd där.
Han var dömd till det, därför att han hade klassen emot
sig. Han blev för den egna klassen alltid uppkomlingen,
den som ”svikit”, och det ansågs illojalt mot de andra,
ifall någon gick fortare än dem, som gick saktast.
Men tjänstemännen hade inte någon ”klass”. De hade
sin skala för ålder och lön, och i den marginal som likväl

fanns försökte de räkna sig till godo små tillägg genom
att bli omtyckta. Att försöka verka så sympatiska som
möjligt blev den personliga nyckeln till framgång för dem.
Adrian, som var bonde, med bondens självständighet
nedärvd, kom fort i konflikt med detta drag. Han märkte
att det förnämsta, som skilde honom från brevbärarna
i allmänhet, var att de så blint lydde auktoriteter och
överordnade, medan han oavbrutet ville värdera alla
moraliskt och försökte tänka själv. Hans största svårighet
var den, att han inte kunde lyda. Han såg med förvåning
hur de unga aspiranterna ”anpassades”. Han kunde inte
anpassas. För varje orättvisa blev han alltjämt rasande.
Flera gånger kände han lusten att ta till bondens urgamla
rättskipning, straffa med öga för öga och tand för tand.
Han sam avgjort mot strömmen. Han överdrev allt i sin
enslighet, ensam som han var mot alla, och han stöp på
det också. Han sade emot sina förmän, av rättfärdighets­
känsla framför allt, och samtidigt kunde han inte förstå
annat, än att de hellre såg en självständig medhjälpare
framför sig än en automat, eller en slickande smickrare.
Detta var emellertid ett misstag, och det verkade alldeles
tvärtom. De tog honom istället för obstinat och svår­
hanterlig. De misstänkte honom för ständig opposition, de
trodde att han förtalade dem på ryggen, de trodde sig inte
kunna lita på honom, och de föredrog istället dem, som
smilade med, och så gav de dem de ansvarsfulla upp­
dragen.
Det kunde komma till dispyter i brevbärarsalen, då
Adrian skummade av raseri. Hela brevbärarnas motivering
för en person eller en sak kunde lyda:
– Man säger det ju överallt!

– Man skriver så mycket om det i tidningarna!
– Han är ju så berömd!
Dessa tre invändningar var tillfyllest för dem. De räckte
för brevbärarna som den enda motiveringen. De under­
kastade sig slavlikt all slags auktoritet, allt slags beröm­
melse, allt slags offentligt erkännande, utan att ett dugg
bry sig om, ifall det alltihop var bluff eller ej.
– Alla säger ju det, sade de, och det räckte.
– Just därför! sade Adrian. Det är anledning till miss­
tankar då!
De betraktade honom misslynt. De förstod honom inte.
– Man ska inte vara småsint, sade till och med aspi­
ranterna, som trodde att han ville upphöja sig själv.
Och då trädde de allesammans in med bevakningen av
honom, och han blev kort och gott ansedd som grälsjuk,
därför att han inte ville jama med alltid.
– Är du bättre? Är du bättre själv? frågade de, och
då hade de bibelns ord på sin sida, att ingen skall döma
på det att han icke må varda dömd, och till och med
aspiranterna, som eljest efter idrottslagarna bara hyllade
den som vann, blev smått religiösa. De hyllade tålamodet
och saktmodet och menade därmed i hemlighet Fågel blå,
som hela tiden noga lyssnade på vad de sade.
Adrian misslyckades med att sätta in sprängkilen bland
brevbärarna, och missmodet gjorde honom sorgsen och
trött, så att han också fick hån för det att han icke som
andra levde livet leende. Han kände med sig själv, att han
var kommen fel, och nu hämnades han på Humla för det
också.
Under ett av mötena på klubben eggade han upp sig,
då han deltog i diskussionen, som de andra gjorde, vilka

alla älskade frasen, vilka alla dyrkade individen, vilka
alla sparkade kring sig för att komma loss ur den massa
de tillhörde. De ville alla hävda sig själva, därvid använ­
dande de demokratiska idéerna att stå på, så att de inte
kom för djupt i träsket. Han reste sig till slut en kväll
och höll sitt tal mot bönderna. Det var bland andra
diskussionsinlägg, men det väckte uppmärksamhet, därför
att han var bonde själv, och därför att det i staden fanns
respekt nästan endast för fackmän. Han knöt händerna om
den gula stolskarmen framför sig, såg ut över huvudena,
såg var Jenny satt, såg var Fagerlind satt och såg var Kurt
och Tora satt i salen. Då greps han av raseriet mot allting
och förtalade Humla inför dem alla.
– Landet dör, landet försvinner, och det ska för­
svinna ... Bönderna sackar undan, och det är inte mer
än rätt att de sackar undan ... Kvar står gemensamheten
och den socialistiska idén ... Kvar står staden med fabri­
kerna och den lojala arbetaren ...
Han höll på att lära sig jargongen nu, och han hade
redan hunnit lära sig en hel del av den – Fagerlind såg
redan tillfredsställd på honom. En gång föll det honom
in, medan han talade, att han hållit ett tal förr, en gång
för långt tillbaka i tiden. Det var på folkhögskolan, då
han talat om den heliga handen. Men nu var det trycket
av Humla by han kände inom sig, och det var det han
återigen ville göra sig kvitt ifrån. Och därför slogs han
mot sig själv genom att slåss mot Humla.
Då han såg Jennys ljusa nacke strax framför sig, fick
han lust att stuka henne med hennes egen uppfattning,
och han gjorde det nu offentligt, så att hon skulle få hela
den socialistiska idén som en hämnd kastad över sig själv.

– Här går människor, som kallar sig socialister, och
drömmer om en röd stuga på landet, sade han och brydde
sig inte ens om att maskera utfallet särskilt. Jag undrar
var idén finns hos dem ... Jag undrar vad det är som
är anledningen att sådana kommer till oss? Det behövs en
upprensning också ibland oss själva! (”Här kommer en
del ungdom från landet till oss, mest därför att de känner
det långsamt i stan”, tänkte han också säga, fast han
avstod från det.) Låt oss göra oss reda för ideologierna!
Där fick i alla fall Jenny ... Men Jenny tycktes inte
bry sig vidare om det. Hon satt och såg intresserat utåt
köket till, där hon om någon stund skulle träda i aktiv
tjänst i kaffekommittén ...
Hon blåste helt enkelt i Adrians prat om idéerna. Hon
ville ha honom själv. Men hon fäste sig inte det bittersta
vid, vad han pratade i diskussionerna.
– Bönderna har grävt sin egen grav, sade han alltmera
säker i tekniken. Han stammade inte längre, han såg ut
över fältet med huvuden och tyckte att han behärskade
läget. Bönderna har bitit sig fast i en individualistisk
uppfattning och begriper ingenting av den gemenskap,
som ska föra oss alla fram.
Då Fagerlind vände sig halvt om med beundran, lade
han till:
– De lever en och en fortfarande. De förstår inte att
den tiden är förbi, då man levde på det viset!
”Alla fram” – han tyckte själv det lät en smula
konstigt, när han sagt det, men lämnade funderingarna
och fortsatte.
Någon gång som barn hade Adrian tagit en myra från
en främmande stack och släppt den mitt i den stora

stacken i Humla hage, och då hade alla myrorna kastat
sig över den främmande och bitit ihjäl henne utan synbar
orsak, bara därför att hon varit en främmande myra. Nu,
när Adrian talade, slogs han för det att han var rädd,
därför att han trodde att han kunde bli upptäckt som en
främmande och bli ihjälbiten, och därför angrep han
bönderna och Humla och tänkte att han skulle kunna för­
villa någon med det ... Han ville så gärna vara socialist.
Han var rädd, helt enkelt!
Så mycket hade Adrian lärt av Fagerlind, att han för­
stod att en talare också måste berätta en anekdot, innan
han slutade.
– Man säger att landet är sunt, säger att folket i staden
lever sammangyttrade och att sammangyttringen betyder
döden, sade han och gav akt på målbrottsrösten, som vid
viktiga vändningar alltjämt ville glida uppåt. Tror vi
unga socialister det? Tvärtom, vi har kommit därhän, att
vi måste inse att det är naturen som är onaturlig för den
nya människan ... Det är från landet vi får de flesta
sinnessjuka. Det finns inga yrkesmän, som har så lätt för
att få lungsot som skogvaktarna – det är det friska jägar­
livet, som är så härligt! Landet är sjukt ... Vi måste hitta
en ny livsform ... Annars är vi inte några socialister.
Detta var väl inte socialism precis, men medlemmarna
lyssnade likväl noga. Kurt spetsade öronen. Fagerlind
syntes mycket nöjd, och ordföranden tycktes nicka, ungefär
som om han sagt: ”Se bonden!” Det var av de närvarande
endast Jenny som såg fullt oförstående ut.
Och så kom då också historien. Den handlade om en
tilldragelse, som Adrian bara läst i någon tidning, och
den tilldrog sig så långt borta, att den fick ett slags

objektivitet på grund av blotta avståndet. Det hade hänt
i en stad i Frankrike, några år efter världskrigets slut, att
så gott som alla invånarna dött i spanska sjukan. Bland
dem som överlevde var de som gick omkring och tömde
kloaktrummorna i den lilla staden – de som alltså
ständigt vistades i en giftig odör.
– De levde, sade Adrian och tog även detta till intäkt
i bevisföringen, ehuru det ju knappast vände sig mot
landet och endast högst tvivelaktigt talade till stadens
förmån. Landet sjunger på sista versen ... sade han och
beredde sig att sluta. Landet dör!
Detta var väl socialism ännu mindre, men det väckte
uppseende ändå. Kurt spetsade öronen ännu mera, och
han tycktes skriva sig det om kloakerna till minnes, ifall
det kunde bli poetiskt matnyttigt någon gång. Indirekt
menade nog också de flesta, att socialism var detsamma
som att bekriga bönderna, och i och med det att bönderna
bekrigades, så måste landet självt bekrigas. Men det
berodde snarast på begreppsförvirring, det var lite oklart
alltsammans, och därför höll man med.
Ett var emellertid säkert, talet hade väckt uppseende,
och Adrian kände sig som en hjälte, då han satt sig ner.
Det kunde förresten gott finnas en del socialism i det
också.
Efteråt, när han tänkt sig om, kände han sig inte fullt
lika säker, men då var Fagerlind redan uppe och talade.
Det tjänade ingenting till att ta tillbaka det som redan
sagts. Fagerlind själv skulle aldrig ha gjort det för
retorikens skull, och strängt taget var det ingen mening
med att först säga en sak och sedan strax efter korrigera
den ...

En stor kväll, ett glansnummer, som lyste så länge
mötet varade. Fagerlind kom själv bort och sade efteråt:
– Det är nytt! Du skulle resa ut och lära dig hålla
föredrag om det! Du skulle göra propaganda.
Adrian sade:
– Jag vet åtminstone vad jag talar om.
Efteråt stod han en stund och pratade också med Tora,
som aldrig kunde bli sentimental och låta sig ryckas med
utan att tänka.
– Jag är rännstensunge, jag förstår det kanske inte
riktigt.
– Alla måste förstå det, sade han.
– Vi ska träffas en gång. Vi ska tala utförligt om det.
Adrian betraktade i smyg Toras bröst, som reste sig
i små toppar under den svarta jumpern. Ack, han var
så litet socialist! Han var ingen socialist alls ... Strängt
taget hade han väl velat ha också Tora sådan som man
var i Humla by, men den kvällen var han rädd och för­
sökte hålla färgen.
Jenny kom ut från köket och gick bort och satte sig
hos de andra flickorna. Hennes kinder var som äppel­
blom. Hon undvek Tora och sände henne en hemlös
blick, liksom sorgsen över att hon inte hade något arbete
längre för sina stora, mjuka, smeksamma händer, utan
bara var fri.








XXVI.

Kaotisk var Adrians värld ... Så litet socialist var han!
Så tätt hängde myllan från Humla by vid hans fötter ...
Han var ett slags revolutionär, en revoltman, men han
visste inte vad han skulle göra av det han ville, ej riktigt
vad det var han ville ens. Och han visste framförallt inte
vad han skulle göra av sig själv. Tidvis hade han vaga
föreställningar om att det var hela livet han ville ändra,
tidvis att det var endast något hos honom själv, men det
var inte något visst, vare sig hos honom eller hos livet.
Han var bonde och ospecialiserad även i detta fall.
Allteftersom dagarna gick under den ryckiga, grå hösten,
ledsnade han på mötena. Han satte alltjämt värde på
några av de enskilda människorna han träffat där, ehuru
det aldrig var som medlemmar, eller därför att de någon­
sin delat gemensamheten i någon åskådning, och de var
oftast de obetydligaste. De var sådana som Jenny. Sam­
tidigt som han tyckte sig icke kunna svika hederligheten
hos dem, drogs han till de andra, till sådana som liknade
Fagerlind och Kurt. En del av dem var strebrar. De var
sådana som framdeles skulle komma att bli kommunal­
politiska fasadklättrare, sedan de gått ur socialismens
skola. Många var idealister, utan att ha förmått göra klart
för sig hur himmelsblåa deras ideal var, och för världs­

främmande för att riktigt göra sig reda för dem ens
i tanken. Men till slut var dock individualisterna kvar.
Där fanns de som gick och drömde i Nietzsches frost­
kallaste stil om en alpinsk tomtebolycka någonstans högt
uppe i de socialistiska bergen. Där var bildningskarriä­
rister som Fagerlind. Och där var Kurt, för vilken geniet
utgjorde livets mening.
Adrian greps först av Kurts religion, och han diskute­
rade den ingående med honom en kväll, då Kurt kvitterat
ut något litet honorar och frikostigt bjöd både honom och
Vatten på krogen. Lenin hade varit livets avsikt med hela
den ryska revolutionen. Branting var den svenska arbetar­
rörelsens enda reella vinst. Av de oräkneliga tappra sol­
daterna i världskriget kvarstod endast ett namn – Hinden­
burg. Av Frankrikes många frihetsstrider Jeanne d’Arc ...
Människornas massa var en likgiltig deg, som endast hade
till uppgift att tjäna larven till föda, medan snillet kläcktes
ut till fjäril ...
– Då stryker man med lite till mans ... Om det är
så vidare förnuftigt?
De råttgråa pupillerna i Kurts ansikte fick ett bistert
uttryck.
– Snillet hatar förnuftet! sade han bestämt.
En vällustig frossa, påminnande om pubertetens fan­
tastiska himlastormningar, kom över Adrian vid Kurts
ord. Allt tal om klassen fortfor att vara halvabstrakt för
honom, och han kände hur han åter befann sig på väg
mot ensamheten och sig själv.
– Människan vill aristokrati. Alla slags människor vill
aristokrati, kanske även djuren ... Därför är demokratin
i grund och botten fientlig mot människans innersta vilja.

Frisinnet är det ännu mer, men frisinnet har sin rosen­
slöja – sin rymliga krinolin. Frisinnet är just en krino­
lin ... Allting kan gömmas därunder ... Men trädet vill
alltid växa uppåt. Alla vill vara herrar och ingen dräng,
därför är demokratin människofientlig. Humanismen är
det! Kristendomen är en sorts nödlösning, åtminstone om
man ser den som filosofi ...
Kurt var vältaligare än någonsin förr. Hans glåmiga
kinder glödde, hans korta fingrar trummade bordet, han
såg på alla halvdruckna ögon omkring sig och kom
i extas.
– Vördnaden för busen är en falsk position! sade han.
Busen föraktar sig själv! Den aristokratiska driften är
den starkaste hos människan!
Då de druckit ur spriten – Vatten drack ingenting och
tycktes skämmas för det – började också Adrian känna
sig i stämning och finna livet rikt. Han fick allt lättare att
förstå Kurt, som talade oavbrutet som om han varit ensam
därinne.
– Jag sade nyss att humanismen är människofientlig
och att kristendomen är en sorts nödlösning, om man tar
den som filosofi och inte som religion. Den gagnar sam­
hället, men inte gagnar den de enskilda, inte! Kristus
själv var aristokrat, demokrat var han åtminstone inte, och
hans storhet kunde ju förresten bara framträda i relief
mot de obetydligare apostlarna, som han drog med sig
nästan jämt. Han var en av de gynnade. Han hade hela
tiden hopen mot sig, men några ivriga beundrare med,
som försvarade honom. Det är geniets avundsvärda posi­
tion, det! Ensam mot massan!

Det var ovisst, om inte Kurt identifierade sig själv med
Kristus i denna stund. Det var precis så som han före­
ställde sig den idiotiska massan gentemot den ensamme
författaren utan publik – det vill säga honom själv.
En tankspridd krogkund, tydligen någon sorts affärs­
man, tömde snapsen snett framför dem. Kurt sände honom
en blick av gränslös medömkan och fortsatte tala.
– Kvinnan är den mest aristokratfientliga av alla
varelser. Hon vill jämnhet. Kvinnan vill demokrati, och
demokratin är i grund och botten ingenting annat än ett
undanfall för kvinnans önskningar, sade han och passade
på att ge också kvinnan en känga, vilket Adrian i detta
sammanhang inte tyckte sämre om resonemanget för.
Som det inte fanns någon kvinna närvarande, ansågs
oppositionsrätten förfallen och fastslogs detta.
Nu försökte man gemensamt utreda vad som egentligen
menades med demokrati, vilket man rätteligen borde ha
gjort tidigare, eftersom termen använts så länge man
mindes. Adrian ville efter de nyvunna lärdomarna fatta
den med hänsyn till samhällsstyret, medan Kurt åter för
kvällen ville fatta allting filosofiskt. Individualisten var
den ensamme mannen i skogen, sade han, medan demo­
kratin var stadsbildningen, byn, ja, till och med krigs­
hären – med sitt lika inför döden. Detta vidgade ju
begreppen åtskilligt, och Adrian fick värre att följa med
i tanken, fastän känslan hela tiden var gott med. För att
återföra det hela på inslaget spår igen sammanfattade
Kurt skickligt:
– Men ur hopen, ur byn, ur staden eller ur krigshären
reser sig ändå alltid den ensamme, mannen eller kvinnan,
men den ensamme i alla fall!

Och även detta kunde man ju acceptera.
Den prosaiska kroglokalen växte till de stora idéernas
forum, fast bara få såg det.
– Det är klart, medgav Adrian, som alltjämt satt och
försökte stava ihop sig till en världsbild av alla dessa
halvtankar.
– Tror du officerarna och de vanliga soldaterna har
något ”lika inför döden”? frågade den stillsamme Vatten,
och Adrian erfor vid eftertanke en smula skam över, att
han kanske godtagit något alltför villigt. Men på Vatten
lyssnade ingen.
– Kom inte med detaljer nu! bet Kurt av, varpå
Vatten var ur räkningen.
Inspirerad av framgången, som tycktes överraska honom
själv minst lika mycket som de andra, utvecklade Kurt nu
hela sin teori på en bredare basis. Han lade kort och gott
upp en plan för hela mänskligheten. På slutet tog han
till exempel, ett gammalt beprövat knep, i vilket Fager­
lind eljest var en mästare.
– Trots det får vi aldrig släppa kontakten med massan,
med folket, sade han med en generös gest, som kunde
gälla vilken som helst utom honom själv, till och med de
simpla människoförsök han hade framför sig. Låt oss
aldrig fastna i ett sterilt teoretiserande ... Den minsta
enheten i en demokratisk stat är paret. Det har sagts, att
paret skulle utgöra livets egentliga idé – att det skulle
föda barn, nya par också, naturligtvis. Men i just parets
organisation i en befolkad trakt visar det sig, att var och
en av de starkaste irrationella drifterna – ur livsviljans
synpunkt så rationella och riktiga som helst – äventyrar
varje än så liten demokratisk cell. Låt oss ta svartsjukan!

Inte ens Isadora Duncan kunde, medan hon drömde om
att via tusen grekiska gossar frälsa världen med sin dans,
hålla fast sin plan längre, när hon i månskenet en kväll
såg sin älskare kyssa en elev mot Akropolis’ bakgrund ...
Den stora demokratiska lidelsen ersattes då genast av en
annan ... Så enkelt är det!
Detta var onekligen stor bevisningskonst, som tog rekvi­
sita både från Grekland och allt, och Adrian gav sig änt­
ligen på nåd och onåd.
Han passade på att fråga mest för ordningens skull:
– Jag trodde du själv var socialist ... Är du inte?
Och tror du inte på det? ...
Vatten smålog nyktert litet i skymundan, medan Kurt
lade pannan i djupa veck.
– Jag tror på konsten. Jag sätter konsten högst av allt,
men konsten är nog närmast antidemokratisk ... Den vill
aristokrati, som tigern i djungeln! Dikten till exempel
kan aldrig bli en dikt för arbetarna i egentlig mening,
den kan bara bli en dikt för det aristokratiska, som finns
hos arbetarna. Det är min åsikt om det, sade Kurt.
Egentligen var ju inte detta svar på frågan. Kurt tycktes
inse det också, varför han fortsatte, innan saken trasslades
ytterligare till.
– Men för att skapa en fri, internationell konst behövs
det fred i världen, inte krig, och för att skapa fred i
världen måste man nog anse demokratin bäst. Därför
måste vi foga våra djungeldrifter efter demokratin ... Vi
får lov att göra det!
Han satt sammanhukad, själv som en tiger som mödo­
samt måste kuva drifterna, vilka tycktes locka honom att
överfalla och äta upp allting.

– Därför måste vi bygga samhället på demokratin,
och vi får lov att göra det, om också konsten därigenom
dras in i nya och ständigt nya konflikter, sade han med
en djup suck och såg plötsligt ut som en utschasad tiger,
vilken när som helst kunde lägga sig ner att dö.
De kaffefläckade kopparna, det bleka lampskenet i
lokalen, alla de ensamma människorna därinne sände ut
sitt svårmod, men trots allt hade centilitrarna förvandlat
livet litet och förenklat en del.
Adrian satt och tänkte ledigare. Han drog ifrån demo­
kratin, behöll djungeln, och som han inte tänkt på att
skapa någon konst i egentlig mening, utan bara försöka
leva för någonting, så trodde han att det hela skulle
gå bra.
– Det är det förbannade Amerika med sin Calvin och
alla ingenjörerna och millionärerna, som fått det därhän
att dom fått världen att tro, att framgången är pengar!
sade Kurt uppbrusande.
Adrian tänkte en stund också på detta – bland bön­
derna mättes en människas värde oftast efter värdet på
gården, ehuru det ansågs föraktligt, ifall man skojade
sig till någonting. ”Den karln är värd sina femtontusen
kronor”, sade de. Avträdde han åt barnen, så värderades
han i minnet fortfarande efter det kapital han kunnat
samla åt dem ... Han hade tänkt yttra sig, men hann inte
riktigt, tyckte han.
– Det är amerikanarna, sade Kurt. Det är religion för
dom! Deras Gud sitter i himlen och räknar deras pengar
som en skatteindrivare!
Och när Vatten – det var egentligen Travellers syn­
punkter – försökte hävda, att det inte fanns något som

hette konst, utan att det bara fanns ekonomiska samman­
hang, så slogs han med bevisens härmakt tillbaka av Kurt,
som verkligen ärligt föraktade guldet.
Det var en stor kväll, Kurts kväll, och när Adrian
någon stund senare ensam strövade ut på de höstliga
gatorna, med alla bränder glödande inom sig, så var han
övertygad om, att Kurt hade rätt. Han undrade då om de
mötande lade märke till att de mötte en tiger ...








XXVII.

Ibland i de snoende höststormarna sätter sig den
nyfikna skatan på rökfångaren till ett tak i staden och
låter sig vridas runt, troende att plåten vrids och att röken
rinner fram ur skorstenen för hennes skull. Skatan har
minnen från landet, där hon sätter sig på väderflöjlarna
och på barns gungor. Skatan kan aldrig organiseras. Hon
liknar en käring i svart schalett. Hon är med en stund på
lite av vart. Sedan flyger hon åter vidare ...
Allt tal om klassen fortfor att vara halvabstrakt för
Adrian, men han befann sig åter på väg mot ensamheten
och sig själv.
Så länge han var tillsammans med andra, måste han
mäta sin egen betydelse efter deras, efter den verkan han
hade på omgivningen. Sådant skadar en individualists
sak. Men ensam kunde föreställningen om den egna
kraften få skjuta fritt i höjden.
Han inrättade sig i ett slags skuggvärld. Han gick kvar
vid posten, men i förtvivlan och desperation inskränkte
han sin yttervärld, tills den kom att omfatta bara honom
själv. Mitt i den rationaliserade staden ville han leva
ensam på eremitens berg.
Han slutade upp med att försöka väcka brevbärarna ur
deras törnrosasömn, och mekaniskt utförde han sitt arbete

för att slippa bli hatad av förmannen och Fågel blå. Han
flaggade som ett sönderslitet löv i höststormarna.
Han kom att läsa autodidakternas bibel, ”Martin Eden”,
och plötsligt drunknade allt omkring honom i ett slags
brus. Han läste Nietzsche, som så många talade om, för­
fattaren som framför alla andra tillhörde puberteten, och
allt högre steg bruset inom honom. Nu ville han vara
vanvettigt ensam. Och han skrattade åt klubben, där man
slöt sig tillsammans för att vara stark.
Nu förstod han också Fagerlind bättre än någon annan.
Han mindes Fagerlinds tal om fabriksarbetaren, som tagit
studenten för att en dag på Kungsgatan kunna gå klädd
i sin luggslitna grå hatt i ett förstamajtåg. Just det med
hatten fick den största betydelsen för Adrian ... Alla
visste att han var student, visste omständigheterna kring
hans studier – och han bar likväl den luggslitna hatten!
Adrian erfor frossa invärtes, när han tänkte på denna bild.
Tanken etsade sig djupare och djupare, och till sist
tyckte han att det var han själv, som gick på Kungsgatan,
och hans hatt var luggsliten och grå, men likväl vände
man sig om och såg efter honom, där han gick i sin isande
ensamhet.
Uppstigen ur en grå räcka av analfabetiska bönder ville
han spränga riglarna till den värld, där vetandet är.
Det var någon sorts slag vid Poltava, som rasade inom
honom ... Fast han förlorade, så segrade han dock! Det
var som det brukar vara i puberteten.
Han började gå på Arbetarinstitutet, där han anteck­
nade efter föreläsningarna. Omkring honom satt hundra­
tals andra, gripna av samma raseri som han, använ­
dande denna de fattigas högskola till insamlande av tusen

papperslappar, fullklottrade med ett fullkomligt onyttigt
vetande, som minnet åter kastade ifrån sig ungefär som
blodet försvarar sig genom att vid förgiftning skjuta ifrån
sig föroreningarna i en böld.
Det var Fagerlinds dröm att en gång få hålla sådana
föreläsningar, likgiltigt i vilket ämne, bara han fick hålla
dem. Men som föreläsare togs uteslutande akademiker.
Det var många som gått på sådana föreläsningar, tills de
blivit idioter, tills de fått en blank blick, tills de inte
visste annat än att passa på föreläsningstider och anteckna
på lappar. Det hade spridit sig som smitta bland dem.
Det hade gripit omkring sig från universiteten, tills det
kommit till arbetarlägret. Detta var mindervärdighets­
komplexens stora universitet, och nu satt Adrian där på
bänken.
Fridagar, kvällar och nätter läste han. Han sov inte
längre mer än någon kort stund, och då endast till hälften.
De pengar han förtjänade använde han till böcker. Han
köpte lexika och grammatikor till tre språk. Han slog in
verbformer och glosförråd som en rasande. Han gjorde sig
knappast längre tid att äta. Han skrev upp långa listor
med ord och bar dem med sig i fickan. På spårvagnen på
vägen till arbetet, mellan postturerna, ständigt läste han
sina listor ... När han någon gång gjorde sig tid att äta,
satt han med en lista av främmande ord bredvid sig, såg
inte maten, utan förde den mekaniskt till munnen, under
det att servitrisen sade något banalt och försökte rycka
honom tillbaka till sin egen futtiga verklighet.
Han förvandlade Moderats lilla bruntapetserade rum
till oigenkännlighet. Över tapeterna, som i förväg var
fulla av hål efter spikar, där tavlor hängt, fäste han upp

sina ordlistor. På kakelugnen hängde listor av franska
verb. På spegeln fäste han listor, så att han inte kunde
se att kamma sig utan att samtidigt läsa på dem. På säng­
gaveln hängde han upp listor, som Moderats hustru hade
mycket besvär med, då hon skulle bädda hans säng. Han
var som en berusad. Detta som bortskämda läroverks­
ynglingar hade år på sig för att lära, det skulle han slå
in på några veckor, på en månad, även om hans hår innan
dess skulle bli grått. Han bar hem nya lass av böcker från
biblioteken, och likt en galning kastade han sig nu på
huvudet in i böckernas värld.
De första dagarna var han ängslig för att Moderats
hustru, som gick och pysslade i sitt varma kök, skulle
störa honom, därmed stjälande en sekund från hans tid,
vilken hon icke ens tillnärmelsevis förmådde uppskatta
till dess värde. Då han läste högt, kom hon ibland in
i rummet.
– Vafalls?
Han såg stött upp från boken.
– Jag tyckte precis han sa något ...
– Nej.
– Kors, jag tyckte det, sade hon och drog sig snopen
tillbaka.
– Jag läste, sade han och snäste av henne, och han
skyndade sig att sänka huvudet över boken igen.
– Han läser väl så han blir galen, och inte äter han
heller, sade hon och ville bjuda honom på mat eller
kaffe, innan mannen, Moderat, kom hem.
Han låtsades inte höra henne. Han satt och betraktade
tapeternas blacka rosor. Han gick av och an mellan väg­

garna med frånvarande blick, och hon vågade inte komma
tillbaka på en god stund.
”Snart tror hon väl att jag är tokig och skickar efter
doktorn”, tänkte Adrian för sig själv. Men det var som om
tanken inte hade oroat honom, utan istället berett honom
ett slags vällust. Han skulle just ge dem för doktor ...
Dagarna gick under den gråkalla hösten. Det kom tidig
snö detta år, men Adrian såg den inte. I ensamheten
darrade eremiten på segrarnas berg i rädsla och upp­
givelse, blev en självplågare, som trodde att han var
martyr, men ansågs rätt och slätt konstig av människorna,
som han även av detta skäl nu föraktade. Till slut tycktes
ingen mer än föräldrarna bry sig om honom. Han var verk­
ligen ensam.
En dag kom det ett brev hemifrån, från Humla. Modern
skrev på halva arket, så att papperet skulle räcka även
för en kommande gång: ”Hur er de med Dig, svelter ock
hungrar du och far illa mycke, vi har hört dom fott
lönerna minskade vid posten, när kommer du hem till
Oss.” Det var de vanliga bekymren, om snön som skulle
komma i bygatorna, om tak som läckte, om skörd som
misslyckats, om djur som måste säljas, om död och
olyckor runtomkring byn, som var föräldrarnas enda
fäste på jorden. Och mitt i alltsammans en rad om Arne,
som inget vart, som varit upp och frågat ... På slutet
stod det, att fadern tänkte sig in till staden inom det
närmaste. Man tänkte avyttra något. Det kanske skulle
bli något lass hö.
I Moderats kammare satt Adrian om natten, sedan han
kommit hem från posten, och läste. Han sköt undan boken
och tog än en gång till omväxling fram moderns brev.

Bokstäverna i det var sakta formade. Det syntes att hon
haft en ansträngd, högtidlig min, när hon formade dem.
Staplarna var så höga, att de tog i tak i raden över, och
på det lilla blå kuvertet stod det för första gången ”Herr”,
denna titel, som tydligen skrivits mest för mjölkkuskens
skull, vilken haft att föra brevet ner till stationen.
Arne, som inget vart ... ”Nu e Blom dö ...” Han satt
och mindes Bloms historia långt tillbaks, men så kom han
på nytt ihåg Arne, som varit uppe och frågat efter honom.
Och fadern, som skulle komma in till staden ...
Brevet tog tankarna från boken. Han blev rasande på
detta brev, som stal tid från honom. Han läste det än en
gång, men det gjorde det icke bättre. Mat och mat, yrke
och pengar, allt det gamla, som liksom steg ner från de
höga staplarna – han rev brevet i två delar.
När han såg det ligga där i två hälfter, tyckte han ändå
inte det var nog, utan han bar styckena till kakelugnen.
I kakelugnen låg brevet likt en hög vit hyvelspån. Han
gick efter en tändsticka och tände på flisorna.
Han försökte läsa igen, men blev förtvivlad, då han
glömde vartefter han läste, därför att hans hjärna var
överansträngd för länge sen, och till slut blev han endast
sittande att stirra på bonaden på väggen.

”Fågel söker fäste,
människan söker bo.
Eget litet näste
ger den bästa ro.”

Han satt och läste texten länge, tills han tyckte att han
föll i sömn. Då blev han rasande över den idiotiska texten.
Det var småfolkets drömmar, vart han såg.

Han steg upp på en stol och rullade ihop bonaden.
varpå han stoppade in den i ett gömsle. Därpå fäste han
på platsen, där den hängt, upp en lista med främmande
ord. Fram emot morgonen lade han sig, påklädd som han
var, på sängen och somnade.








XXVIII.

Dagarna började gå sakta. När Adrian tänkte tillbaka
på de veckor, som gått, blev han modfälld. De första
nätterna hade han inte släckt lampan förrän i dagningen.
Han hade farit direkt, som han gått och stått, till posten.
Han började nu bli modlös, då han försökte tänka efter
vad han hunnit. Han hade inte mer än börjat än. På
fridagarna, då mor Moderat tvättade i köket eller satt
och stoppade strumpor eller lappade på något åt mannen,
kämpade han med lusten att gå ut och fördriva en stund
med henne. Han visste att hon skulle bli glad om han
ville tala med henne om landet. Hon störde honom inte
längre. Han hade önskat, att hon kommit in till honom,
där han satt med sina hundratals gånger förstreckade
sidor och papperslappar, där han led för deras skull.
Men hon var uppskrämd från den första tiden, och hon
kom inte. Han rabblade böckernas innehåll halvhögt för
sig själv. Men mor Moderat kom likväl inte in. Hon var
uppskrämd av hans tonfall från den första tiden och lät
honom vara.
In i det sista beslöt han sig att hålla ut – han sov över
böckerna, men han gick inte och lade sig. Så länge han
satt upprätt, tyckte han att han vunnit över sig själv, över
sin egen maktlöshet. Fast han förlorade, så segrade han
dock ... Det var åter slaget vid Poltava ...

En natt hade han stannat uppe endast till någon timme
efter midnatt, då förmådde han inte längre. Darrande
släpade han sig bort till sängen, klädde av sig liksom
i djupa tankar och kröp ner mellan lakanen.
Stum lade han sig att grubbla. Han orkade inte att
somna genast. Han föll dock slutligen in i halvslummer
och började drömma.
Han drömde om ett egendomligt land, där han tyckte
allt var avbränt, så att marken lyste svart inunder, men
här och var fanns det fläckar av något slags vegetation,
som liknade hallonslänter. På de böjliga hallonslanornas
toppar satt istället för bär eller blommor mässingsfärgade
knallhattar med gråvit tändsats inuti. Likt befruktningen
med det spridande frömjölet kom det elektriska strömmar,
vilka tände de mässingsfärgade knallhattarnas pärlor en
för en. Deras fruktbara innehåll tog emot strömmarna,
och de milliontals små knallarna av tändsatsernas explo­
sioner övervandrade nu marken, som undan för undan
blev alltmer avsvedd och svart ...
Längre kom han inte. En våldsam ruskning liksom av
frossa skakade hans kropp under täcket. Han högg sig
fast med båda händerna i sängen, men ingenting förmådde
hindra honom från att darra som ett löv i den.
Han prövade under någon minut en mängd olika ställ­
ningar, och till slut satt han upprätt i bädden. Frossan
upphörde för ett slag, men nu satt han istället och stirrade
på väggen, som fyllde honom med en obegriplig skräck.
– Vad är det? ... stammade han. Då blev han rädd
för sin egen röst. Rummet tycktes honom sällsamt litet,
väggarna hotade att falla över honom, han var instängd

och han kände en ohygglig ensamhet, som han aldrig förr
känt.
Han var bliven absolut ensam i universum, allt var
försvunnet, och när han likväl sökte efter ett stöd någon­
stans, så famlade han endast i tomma intet.
– Det är ingenting ... Det är inte alls något ... Han
försökte trösta sig själv och lägga sig igen, som om intet
inträffat.
Men vid blotta försöket att lägga sig fick han en
känsla av att skakas sönder invärtes, i huvudet, i bröstet,
i inälvorna. Han rusade upp och ställde sig mittpå golvet.
Han tyckte att allt liv omkring honom upphört. Inte ens
utifrån Moderats kammare hördes ett ljud. Han skymtade
sin egen bild i spegeln mellan listorna, men såg endast
de ångestfulla ögonen och vart ytterligare skrämd av
åsynen av sig själv.
Föremålen i rummet var sig inte lika längre. Deras ytor
hade fått en främmande glans, avstånden var rubbade, allt
var rubbat, allt var förtrollat, allt var förbytt. Han såg
sig om på den uppfläkta, gäspande bädden och rös häftigt
till. Inför bäddens hungriga hästgrin stelnade han plöts­
ligt av fasa.
Klädd till det allra nödvändigaste, i skor, byxor och
rock, men utan någonting under dem, sköt han upp dörren,
såg halvt drömlikt de sovande ansiktena i nattskymningen,
kom ut genom köket, fick upp porten och rusade ut på
gatan. Utkommen på gatan kände han någon lättnad. Det
regnade ganska stritt, och han var barhuvad. Regnet föll
direkt ner på hans huvud och svalkade det.
Adrian sprang.

– Jag kan försöka vänta tills det blir ljust, sade han
till sig själv, utan att veta vad han egentligen ville
invänta ... Jag kan ännu röra mig, jag kan ännu andas ...
Jag måste försöka ta vägen någonstans, där jag kan träffa
en människa ...
Tunga regndroppar slog genom rocken på hans axlar.
Han fällde upp rockkragen.
Har ni aldrig känt det där, känt, hur man kan gripas
av förskräckelse i storstaden ibland? En människa sitter
i en spårvagn, hör bullret utanför rutorna, under fötterna,
på rälsarna, i luften över – och alltsammans söver som
tonerna från ett stort hav. Men så blir plötsligt allt tyst.
Vagnen blir stående ... Allt annat omkring blir av någon
händelse också stående ... Ett långdraget yl av sinande
buller och brus övergår, liksom smalnar av, förtunnas,
tills det glider ut i en absolut tystnad, som tycks otrolig
och spöklik. Alla människor tiger omkring en. De lyssnar
på något, som de inte ens vet vad det är, de lyssnar på
tystnaden själv, på storstadstystnaden ... Någras ansikten
blir bleka, frågande. De blir vita av förskräckelse ...
Tystnaden fortfar endast några sekunder. Sedan avbryts
den, alldeles tvärt, av bullret, som kommer som en väl­
signelse till alla. Alla andas åter ut. Psykosen har släppt
taget.
Men på natten inträffar icke det bullret ... Adrian
sprang och svängde om en gathörna. Hans hjärna kände
endast en fullkomlig tomhet.
Mot bakgrunden av en port hade ett lag renhållnings­
karlar ställt upp sig med sina långa kvastar spretande
i luften, troligen för att skydda sig för regnet. Det verkade
istället som om de ställt upp sig i en grupp för att foto­

graferas. Kvastarna över deras huvuden bildade en triangel.
Det såg ruskigt ut. När han skyndade förbi dem, tycktes
de inte ens se honom.
Ena slussbron höll på att öppnas för en båt, som skulle
igenom. Innan han hunnit fram, var bron borta. Istället
för bron gapade vattengraven svart och ödslig i regnet och
mörkret. Den försvinnande bron höll på att föra honom
över gränsen ... Han ville hoppa över bommen.
Men han vände och tog samma väg tillbaka som han
kommit. Gatan låg tom. Morgongryningen började komma
obeskrivligt rå och med lysande fläckar i diset. Fort­
farande hördes icke ett ljud, utom regnets skvalande mot
kloakgaller och stuprör.
Plötsligt tyckte han sig höra en duva kuttra under ett
tak, men när han kom fram fanns det ingen duva. Han
ämnade stappla vidare, då han ändrade sig.
Framför honom låg den ödsliga Hornsgatan, upplöst
av dis, liknande en höstplöjd åker. I ångest böjde han
sig ner och blev liggande på knä på den regnvåta gatan,
bedjande som bönderna före honom, alla bönder i hans
släkt, bedit till moder jorden ...








XXIX.

En morgon med snål och narig vind, som rev upp
gammalt skräp på gatorna och förde det med sig, gick
Adrian ut mot tullen för att möta fadern. På vägen såg
han en hel rad stadstvättare från Södertörn, som kom
farande med sina amorteringsbilar. Några få hade ännu
hästar, vilket betydde att de gett sig av hemifrån redan
på kvällen. De var uttröttade efter den kalla natten på
lassen. Där fanns åtskilliga hustrur med, vilka skulle in
och handla. Det var helt nära jul.
Plötsligt röck han till och vände bort huvudet. Åkande
snålskjuts med en granne, som körde ett hostsjukt gammalt
bilskrälle, satt Martas far och höll om två klädpåsar med
armarna. Martas föräldrar hade lämnat torpet i oktober­
flyttningen på hösten. Istället för att bli statare på nytt
hade de hyrt en förfallen stuga tätt invid en å. De hade
inrättat sig som stadstvättare som så många andra. Nu
hängde den lilla för detta torparen bakpå bilen bland
tvättsäckarna och höll ivrigt fast om sina egna.
Adrian steg in i en port. Han ville inte bli igenkänd.
– Det var svärfar, det, sade han för sig själv. Bilen
hostade sig snart förbi och var försvunnen.
Adrian gick ett gott stycke utanför tullen, där han mötte
än fler landsbor, men fadern såg han inte till. Det låg
lämningar kvar av den råa natten över träd och koloni­

tomter. Han mötte ett par brandvakter, som tydligen till­
bragt natten på ståfot.
Äntligen kom fadern. Han hade mycket riktigt hölass
och gick bredvid och körde, säkert för kylans skull.
Adrian erfor på långt håll en känsla av vemod och ånger.
När han såg figuren framifrån, med den tjocka färdrocken
full av hästhår och hö, var han nära att brista i gråt. Han
kom också ihåg vad det betydde att sälja hö på hösten,
så mycket av bonde fanns det alltjämt kvar hos honom.
Hölasset, som körts ut från Humla kvällen före, medan
det ännu var halvljust, hade skrikit fattigdom omkring sig
på långt håll ... Sådant gjorde man inte gärna, förrän
något av djuren vandrat sin kryssbenta väg till slaktaren.
Fadern körde helt nära vägkanten för att alla bilarna
lätt skulle kunna komma förbi. Han såg rädd ut. Adrian
tänkte ett slag på, att fadern nu också här fick passera
revy med höet. Tungorna skulle komma att löpa ... Han
gick fram och hälsade.
– Är du här? sade fadern, som inte sett honom förrän
han var mittför.
– Jag tog och gick ut och mötte.
– Det var värst så snällt av dig ... Måste du inte vara
i arbete då?
– Jag bytte bort ett par brevbärningsturer. Det var
roligt att ses ... Hur står det till hemma?
– Mådä, sade fadern med syftning på det första, dock
utan att synas tänka mycket på det. Adrian gick bakom
lasset för att få skydd för blåsten.
Han betraktade först hästarna. De var någorlunda väl­
städade ännu, och de var framför allt bra skötta. Vägen
hade trots allt inte tagit dem särskilt hårt. Han såg hur

tömmarna var frusna fram till ett litet stycke från betslena
och en decimeter från öglan i faderns hand. Det var natt­
fukten, som gripit in i lädret och sedan frusit. Blåsten rev
och slet i höet och tog ett par strån med sig till marken,
där de blev liggande i kors.
Fadern hade vagn. Egentligen borde han ha haft kälkar,
eftersom föret nästan hela vägen varit gott. Men den lilla
biten inne i Stockholm, som han måste köra för att sälja
höet, var bar. Gatorna låg alldeles svarta. Fadern visste
det. I gatkorsningarna hade man till på köpet saltat.
Staden tålde inte se snö. Stadens trafik var inrättad för
en evig sommar. Därför hade fadern måst köra med vagn
hela vägen.
– Jag tänkte slippa ta vagn, sade han också, då han
såg sonens blick. Men så tog jag den ändå. Det hade varit
synd att låta medarna skrika här på sista biten.
Adrian betraktade vagnen. Lötarna på hjulen var fulla
av fruset snöglopp. Naven var nerstänkta och ekrarna var
alldeles klädda med det. Under det gulbruna höet löpte
trumstången fram som en styrfena. Han kom ihåg en vår,
då vagnen stått nytjärad under björkarna hemma, då han
varit barn, och då hade framvagnen med styrstången varit
en kanon. Han hade baxat den väldiga vagnen runt och
riktat in kanonen på stugan ...
– Det beror på om det blir långt att köra?
– Tänker inte att det ska behöva bli så långt, men den
bit det blir, så är det i alla fall bättre med vagnen. Det
är för svårt för hästarna, när det skriker i bara sten.
Adrian kände inte riktigt igen fadern. Han talade så
mycket. Hans kärva tystnad tycktes ha börjat ge med sig på
gamla dar. Han delade med sig av alla sina funderingar.

– Man får ta seden dit man kommer numera ... Så
tog jag vagn.
Fadern stoppade till några hörevor, som lossnat, och
blev stående stilla på vägkanten än en stund. Adrian
betraktade honom från sidan. Han såg hur mager, hur
uttröttad, hur modfälld och gul fadern verkade. Hans
händer, som höll om de svarta lädertömmarna, var vit­
frusna utan att han tycktes bry sig om det.
– Har det varit kallt att sitta i lass i natt? frågade
Adrian med ett försök att uttrycka deltagande.
– Det har varit ömsom åka och ömsom gå, det.
– Har det synts till några bekanta då?
– Just inga, ja, det vill säga ... På sistone har det ju
varit tvättarna ...
Och plötsligt sade fadern:
– Jag börjar bli för gammal för de här resorna. Förr
i världen gick det an, men nu tarvar det yngre krafter.
Adrian stod litet svarslös.
– Var ämnar far sälja höet? frågade han och ville
slå bort sin rådlöshet.
Fadern såg inte ut att ha tänkt särskilt mycket på den
saken. Han kom väl ihåg stadsresorna förr i tiden, då han
visste var åkarna hade sina gårdar. Han torkade frosten
ur skägget och gjorde sig beredd att köra igen. Hästarna
jämkade på bakhovarna som om de ämnat ala. Men de
hade som vanligt sina choser för sig, ville bara förlänga
rasten och kom sig inte för.
– Man vet ju inte så noga, sade fadern. Men nu sen
vi gjorde oss av med en av korna i höstas, så tänkte jag
i alla fall försöka ... Alltid blir det väl någon råd ...
Adrian gick bredvid fadern. Han ville inte fråga när­

mare efter varför föräldrarna sålt kon. Han anade det.
Han låtsades som om han inte hört det.
När de hunnit fram till Bissmarks gård, där fadern
alltid brukat hålla förr och där han hållit en gång, då
Adrian som liten varit med i ett lövlass, blev de stående
en stund, innan de tordes vika av efter ett par spårvagnar
och en lång rad av bilar. Några uppköpare, som eljest
förr brukat samlas på gården om mornarna vid lands­
bornas ankomst, syntes inte till. De stannade vid magasins­
väggen, där det stod endast en häst tidigare.
Fadern bredde täckena över de ångande djuren. Vatten­
vakten, en gammal gubbe, som haft hand om hästarna på
denna gård i en hel mansålder snart, kom fram till dem.
De båda gubbarna var snart i samtal.
– Det var längesen.
Vattenvakten stod och såg nästan misstroget på fadern.
Han liknade en tomte. I en vrå av gården låg en smula
snö kvar, lagom till att lägga i hans hår och skägg till
julgröten.
– Det är något år sen, sade fadern.
– Jag trodde inte jag skulle få se fler hästar på gårn
i dag, sade vattenvakten och gick fram och tittade på
hästarna, som om han velat undersöka om de var äkta
först.
– Det börjar bli ont om hästar, sade fadern.
– Det vill jag lova för ... Vakten kom tillbaka. Alla
har ju bilar nu.
– De kilar förbi en, innan man hinner blinka, sade
fadern. Det är rent farligt snart att vistas på allmän väg.
Gubben bara ruskade på huvudet, och det vart en paus.
Vakten bar fram ett par ämbar vatten och ställde framför

hästarna. Djuren drack med klaffande tinningar. Därpå
ställde de sig att ala, båda samtidigt. Frosten på sten­
läggningen på gården flåddes av urinen upp i två bruna
fläckar.
– Jag ska hålla bara en liten stund, sade fadern, som
dragit täckena bättre över hästländerna.
– Vart ska höet? frågade gubben rakt på sak.
Fadern hade hitintills stegat omkring tillsammans med
den gamle vattenvakten ungefär som de båda gjort för
omkring tjugu år sen. Nu lystrade han plötsligt.
– Vet inte än.
– Ingen kund? frågade gubben.
– Inte än, om inte åkarna köper som de brukade ...
Vattenvakten skrattade först ett kort, skrockande skratt.
Sedan ruskade han på huvudet, och det tycktes som om
all kontakt hade blivit bruten emellan dem. Han såg ut
som om han blivit förolämpad. Han gick helt enkelt ifrån
fadern. Innanför ett fönster, i en liten skrubb, därifrån
han hade utsikt över gården, satte han sig att titta i en
färglagd tidning, medan han höll ett öga på hästarna
emellanåt. Sedan kom han inte tillbaka ut förrän de körde.
Han såg ut som om någon försökt att driva gäck med
honom.
Sedan hästarna ätit, fadern satt sig upp och de trasslat
sig ut från sin tillfälliga hållplats, tog Adrian och följde
med för att se hur det hela skulle avlöpa. Det blev rätt
besvärligt med hölasset. De hindrade trafiken med sitt
hästfordon. De körde förbi bensinpumpar, som byggts
in i väldiga arkader, så att de liknade teatrar, och längs
gatan susade bilarna, från vilka det svors därför att en
bonde kom i vägen med sitt idiotiska hölass. Adrian skrek

svar till någon, som kastade ett glåpord efter dem, men
fadern uppmanade honom att inte reta någon. Han fogade
sig i behandlingen. Han ville fara fram varsamt. Till slut
hade de räddat sig undan på en bakgata, vilken förde till
ett åkeri, där fadern kände åkaren från den gamla goda
tiden.
Men åkaren ville för allt i världen inte köpa något hö
mera. Stallet stod kvar fortfarande, men det var tomt för
länge sen. Hästarna var sålda, och de hade fått sitt sista
mål, slaktfodret, innan de leddes iväg. Innanför de dubbla
liderportarna stod en grönfärgad lastbil inskjuten, ur bruk
även den, tycktes det.
Adrian hörde delar av samtalet inifrån gården ut på
gatan:
– Jag vet ingenstans, jag. Nej, det vet jag tamejfan
ingenstans.
– Såna tider det har blivit ...
– Det skulle ha varit förr, det. Nu vet jag inte ...
– Man blir väl inte av med det då, hörde han fadern
säga misströstande.
– Inte ifall ni ... Orden försvann stundtals. Men så
kom åkarens röst tillbaka. Ifall ni inte kör ditbort med
det ... Regementet eller ingenstans ... Kör till Häst­
gardet!
Fadern kom ut igen och övertog tömmarna. Det syntes
att han fått den första knäcken. Han föreföll att ha velat
hålla på med sina invändningar någon stund till, men
åkaren hade helt enkelt inte tid med honom.
De började köra bort mot det väldiga, fjärran Öster­
malm. Adrian insåg fort nog, att det inte var något lätt
företag för fadern att köra rätt igenom staden med ett

hölass. Han hade inte ens tänkt på att det var så svårt.
Hästarna var hela tiden rädda och måste passas som om
de varit fölungar som skulle köras in. Folk tittade på dem
förvånat och några gatyngel envisades att åka bak. På ett
ställe mötte de en lastbil med höga väggar, inne i vilken
också stod två hästar, men med bruna täcken över sig. På
länden av den ena fanns ett märke inbränt. Det var inte
svårt att se att det var slaktdjur, och på sidflaken till
bilen sågs mycket riktigt också slakthusets namnskyltar.
Hästarna för lasset gnäggade. Ljudet lät egendomligt i det
övriga trafikbullret, som var mekaniskt. Även hästarna
i slaktbilen gnäggade. De svarade de andra. Fadern hann
inte ens se de främmande djuren, innan de var försvunna.
Han var alltför upptagen av att köra. Sakta, som om varje
gata haft sin tiofaldiga längd, rörde de sig fram över de
olika stadsdelarna.
– Det var tur du var med, sade fadern en gång, när
de skulle över ett torg.
Då förstod Adrian på allvar att faderns ögon började
bli skumma. Han hade inte tänkt på det så mycket förut,
men nu såg han det ... Hade fadern varit ensam, så hade
han helt enkelt måst stanna.
Nu satt de bredvid varandra i höet och skakades sävligt
fram gata efter gata, tills de började komma uppåt Öster­
malm. Här och var vid portarna stod en tvättbil. När
de körde genom en del av Adrians postdistrikt, blev han
plötsligt rädd att de skulle möta Fågel blå eller någon
annan av brevbärarna, som kände igen honom. Ett slag
försökte han krypa ihop i höet, göra sig osynlig. De blev
emellertid inte ofredade av någon.
Vid regementet fick de anmäla sig för vakten. Det drog

länge om, innan de ens fick besked om de skulle få köra
in på kaserngården. Till slut kom det en fanjunkare som
såg ut att ha blivit störd i sömnen. Han kastade en blick
på lasset, som om han tänkt ta det i vanten och kasta det
tillbaka ut med detsamma. Då han luktat på en tapp av
höet, gav han till slut order om att öppna grindarna. De
frusna hjulen på vagnen skrek i gruset på kaserngården.
De vek av mot stallet. Militärer gick och ekonomiserade
med stegen överallt. En beväring ledde ut en brun häst
och band den vid en stolpe. De blev på nytt stående.
Då det drog alltför länge om, gick fadern fram och såg
på den främmande hästen. Det var en brun remonter med
smärta ben. Han granskade bringan på hästen och tittade
den i förbifarten också i munnen. Så mycket bonde och
intresserad hästkarl var han än.
Det överlades nu, besiktigades, beslöts och skrevs lappar.
När det kommit så långt som till avlastningen, behövde
de inte hjälpa till själva. Fanjunkarn gav order, och så
röck en hel liten pluton beväringar in. De välte av höet
i stora högar och lade det på våg och vägde det. Vart strå
vägdes på det sättet. Fanjunkarn stod hela tiden bredvid
och skrev. Till sist fick fadern viktlappen. Han fick gå
till expeditionen och få den stämplad, därpå till en annan,
där man satte en krumelur på den, och slutligen till rege­
mentskassan, där han fick betalningen. Då han äntligen
fått pengarna i handen, hade han varit med om en hel
upplevelse.
– Här har du från mor, sade han åt Adrian och räckte
ett paket, som legat underst i skrindan.
Adrian kände på paketet och förstod att det låg ett par
strumpor inuti. Han kände också att det inuti låg en kaka

bröd. Höet hade hållit paketet varmt. Brödet hade inte
frusit.
När de kommit tillbaka upp på Söder igen och ställt
in hästarna på gården, var vattenvakten nyfiken på att få
höra vart höet hade blivit sålt. Gubben skrattade.
– Det är det första och sista dom behöver hästar
till ... Var det inte det jag visste? Det är till krig, det!
Fadern lyssnade inte så noga på honom. Han var glad
över att höet var sålt. Gubben fortsatte:
– Utan hästar och fruntimmer kan dom ändå inte
riktigt klara sig ... Var det inte det jag visste? Det är det
som är livet i alla fall!
Fadern gick in i en järnaffär, och när han kom tillbaka
ut igen, frågade Adrian om han fick bjuda på något.
Fadern var ovillig först. Han ville inte att någon skulle
slänga ut några pengar i onödan för hans skull. Hur det
var, så fick sonen till slut in honom på ett kafé, där han
beställde ett par pilsner, en åt dem var.
Fadern tog upp sina smörgåsar och åt. Inte så lite
vilsen satt han i tobaksröken och surret därinne, såg
varken åt höger eller vänster, men tycktes likväl nöjd.
Han drack då och då av den kalla pilsnern och åt till.
Av någon anledning stannade denna stund med fadern
framför den kalla pilsnern länge i Adrians minne. Sam­
talet var trögt. Det märktes att ingen hade lust att börja
riva i det som varit.
– Mor hälsade ... Hörde du det?
– Hälsa och tacka för paketet! sade Adrian.
Fadern tog sig en slurk pilsner igen. Han tuggade sakta
på de hemmabredda smörgåsarna och satt under tiden
med omslagspapperet, ett stycke av en ortstidning, i knät.

– Hur är det med henne? fann sig Adrian föranlåten
att fråga.
– Det är si och så. Hon tror nog att du ska komma
tillbaks hem igen.
– Det tör dröja nu, sen jag väl kommit in i posten.
Fadern lät sig nöja med det. Han talade en smula i
förbigående om gården, om djuren, om den klena skörden
detta sista år. Sonen betraktade i smyg faderns ansikte
under det han drack. Han såg åter hur gula kinderna
börjat bli ovanför det grå skägget. Han kände med sig att
fadern dolde något.
– Det ska väl gå på något vis den här vintern med.
Nu har vi foder kvar, så det räcker åt hästen.
– Hästen?
– Ja, vi har bestämt oss för att låta den ena gå. Han
är gammal också ...
Tanken på att hästen skulle slaktas kom för Adrian
som en chock. Det hade han ändå inte satt sig in i. Men
han slog bort det nästan genast. Den gamla röda hästen,
som han mindes nästan sen han själv var barn, måste ju
någon gång dö, den med.
Just som de satt där kom ett par till in i kaféet. Det
syntes på långt håll att de var landsbor. De hade mycket
kläder på sig. De slog sig ner vid ett bord längst nere vid
dörren.
Då den ena vände sig om, såg Adrian att det var Martas
far, som han sett på bilen om morgonen. Han hade tagit
sig mången tår på tand under dagens lopp och var nu
tämligen högljudd. Han talte högt och skroderande.
– Det är inte gott det där med stadstvätt heller för

den som bor långt bort, sade fadern utan att tyckas ha
känt igen de nykomna.
Fadern läskade sig litet med pilsnern. Adrian satt tyst.
– Man får vara glad så länge man slipper det ...
Värst vad folk det finns överallt, sade fadern och bytte
samtalsämne, eller övergick till inget alls.
Nu hade de båda nere vid dörren kommit ihåg olika
episoder under dagen och beskrev dem för varandra.
Martas far gjorde inga hemligheter, och hela kaféet kunde
höra vad han talade om. Adrian fick också sammanhanget
klart för sig. Han hade mistat ett örngott, som tillhörde
någon av kunderna, och nu hade kunden rest anspråk på
att få betalt för det. ”Snälla frun, det fattas ett örngott,
men vi får ersätta det nästa gång, bara vi inte förlorar
tvätten eran”, hade han ungefär sagt. Men då hade stads­
frun bemött den lilla kraken nere vid dörren som den
enkle tjänare han var. Hon hade avslagit erbjudandet!
Så hade de kommit ihop sig. I ilskan hade han dragit av
för det försvunna örngottet på stående fot ... Och så hade
han likväl förlorat kunden.
– Så där är dom ... Undra på om en blir förbannad?
sade Martas far. Nu bjuder jag på en omgång!
– Satte du inte in annons efter ny tvätt? frågade
grannen.
– Det gjorde jag inte. Det fick vara, det också ... Nej,
skål nu!
Gubbarna drack, men Adrian satt och betraktade fadern,
som tycktes vara försjunken i tankar.
– Det ska ni aldrig behöva, sade han medan han
betalade det lilla de tärt.
– Behöva vad?

– Behöva gå i tvättstugan som de där, som satt nere
vid dörrn ...
– Jag såg inte, sade fadern.
På Bissmarks gård, denna landsbornas gamla hållplats
som besett Humla bys förfall liksom så många andra
sörmländska byars, stampade hästarna redan av otålighet.
Fadern hade brått med att komma iväg. Han löste
hästarna och gav den gamle vattenvakten sin slant för
besväret, därvid följande en gammal taxa, som var ur
bruk nu, varför Adrian passade på att i smyg sticka åt
honom ännu en tjugufemöring. Fadern sade nästan glättigt,
när han satte sig upp:
– Nu bär det av. Adjö med mig då!
Adrian räckte fadern handen över kanten till den tomma
skrindan.
– Är det sista gången jag ser den röda? frågade
han.
– Det är nog det ... Fadern nickade.
Utan att ämna göra något särskilt nummer av det gick
Adrian fram och rörde det äldsta av djuren lätt vid mulen.
Då såg det ut som om hästen på något sätt kommit ihåg
honom. Adrian lät sig förledas till en liten känsloyttring.
Han gick fram och ställde sig mittemellan de bägge
hästarna. De sänkte halsarna och skavde sig mot hans
axlar, så att hans kläder blev fulla av hår. Lukten från
djuren hade en frisk fränhet. Då lade han plötsligt armarna
om de båda hästarnas halsar. Fadern såg bort och låtsades
inte se det. En smula otåligt satte han vagnen i rörelse
och körde ut genom tullen.
Vinterdagen stupade mot mörker. I luften började det
kännas blöt snö.

Endast vid enstaka tillfällen hävdade elementen i staden
sin styrka. Någon kväll om hösten kom en gul dimma
uppkrypande ur Östersjön, följde inloppet och Ström­
men, trängde över hustaken och in i gränderna (en gata
som Kungsgatan blev bara som Hoparegränd), krängde
sin kåpa över hela det vackra Stockholm och hindrade
bilarnas lyktor att lysa och människornas ögon att se.
Staden liksom stannade av i denna arsenikgula dimma.
Men denna dag kom det mest romantiska av alltsammans,
snön, och den övergick snart i snöstorm. Det började sent
på eftermiddagen med att skyn tycktes fyllas av sopor.
Snön liknade gråa sopor. Mot kvällen laddades luften.
Natten inleddes med en ursinnig snöstorm. Snön tycktes
komma från Ålands hav, från Östersjön, från hela det
väldiga Ryssland. Den tycktes vilja återförvandla Stock­
holm till en vildmark. Stormen drev snön genom de breda
gatorna på Östermalm och slungade den mot Kungs­
holmen, mot Söder. Cykloner slet människorna förbi gat­
hörnen som om de varit dockor. Bilarna fick sina vind­
rutor täckta. Gående stannade på stegen, stred några
sekunder i stormen och kastades under de få sekunderna
generationer tillbaka i tid och rum. Gatorna liknade storm­
omdrivna bygator – så stretade också förfäderna ute på
landet, i skogarna, under flammande norrsken. Några föll
omkull. Staden fylldes av löjliga situationer. Över broarna
drev stormen fram, än värre där, rensopande broarnas
gångbanor. Stadsdelarna avskildes från varandra. Uppe
på Söder tog man fram de få hästar, som fanns kvar, och
de primitiva snöplogar, som stått undankastade i vrår,
och började ploga. Så plogade man i bygatorna på landet
för sekler tillbaks. Portalerna av sten beströks med fast­

nande snö, tills de liknade portaler av socker. Allt liknade
nu socker. Allt liknade ornamenten på en sockerbagares
tårta. Yrsnön drev in i portarna, på de röda mattorna.
Innanför en stor skyddsruta stod en hårfrisör och lade
en ung kvinnas hår i en vacker permanentbuckla. På
teatern spelades på kvällen en lätt fransk komedi. Prima­
donnan hade röda skor av siden. Men när publiken kom
ut, kastades en dam omkull av stormen och blev liggande
på gatan. Yrsnön visslade. En skylt lossnade och drev
bort. Över de frostiga järnvägsskenorna kom Lapplands­
expressen som isens skäggtappade Gud och rusade mot
Stockholm, mot kulturen. Men staden hade blivit osäker.
Stadens säkerhet hade plötsligt blivit reducerad med minst
hälften. Man fann att storstaden icke var en skyddad, en
fullt inbyggd plats, säker som en skattkammares kista.
Dimensionerna förändrades. Man fann att staden var liten.
Gamla landsbor kände i urvädret igen byarnas åldriga
atmosfär, instängdheten. På tidningarna beredde man sig
att skriva: ”Staden överfölls i går av en svår snöstorm.”
Det lät som om staden hade överfallits av landet, som
legat i bakhåll och överfallit den, när den var svag. Det
låg någon sanning även i den formuleringen.
Men på hemvägen satt Humlabonden och körde, tills
hjulen på vagnen blev till ofantliga kringlor för honom.
Han var van vid alla slags väder. Han fällde upp rock­
kragen, manade på hästarna och tänkte emellanåt på
Humla, som alltjämt var fast som en borg ...




FÖR NÄRA BRÄNNAREN.


XXX.

Vintern försvann, uppflädd av saltet i de stora trafik­
korsningarna, fontänernas lock skruvades av för att skol­
barnen skulle kunna dricka av strålarna, en tuva gräs, som
satt inklämd under en biografskylt i berget vid Regerings­
gatans fot, sträckte sig fåfängt upp mot en filmdivas bleka
leende och grönskade på få dagar.
Åter rördes de blå skyarna över Kungsgatan. Hötorgs­
målaren ställde ut nya, bjärtmålade tavlor. Han hade
utökat. På flera av dukarna syntes en vansinnigt blom­
mande hägg. Ljuset om vårkvällarna belyste dess falska,
ohyggliga färger. Arbetarna ackorderade liknöjt med det
sprittande armodets Rembrandt, som knäande sprang dem
till mötes. De blev smickrade, då han sade dem, att de
förstod sig på konst. De köpte med sig tavlor hem.
– Får jag en tavla, en hög och smal.
– Den här kanske?
– Inte för hög heller. Se, jag ska säga, den ska hänga
bredvid pendylen i kammarn.
– Ta den här då! Men passa på innan någon annan
tar den. Tillfället är flyktigt som kvinnan.
– Som kvinnan?
– Just som kvinnan! Nå, ska vi ta den här då?
– Det beror på vad den kostar, det.

– Nu hade ni tur ... Den var betydligt billigare.
– Tur sa ni?
– Just tur!
– Jag vet inte det. Jag får väl byta, ifall jag inte
tycker om den. Den är väl torr bara?
– Räcker er genom hela livet. Lycka till med den.
Välkommen åter!
Hötorgsmålaren sålde. Hans kunder betraktade de isiga
färgerna genom avlöningskvällarnas gula imma. De köpte
efter många överläggningar. I gatans gallerier blev deras
ögon förtrollade. Hötorgsmålaren hade mallar till skogs­
kammar, älgar, orrar, berg, sjöar, stugor, björkar, granar,
tallar, månar och moln. En rad av stora, lysande månar
drev jagande varandra över hans tavlor. Någon gång
i brådskan hade han kunnat begå ett misstag – han hade
målat två månar på en och samma tavla. Men upptäckten
hade alltid skett i tid ... Då hade han bara klippt tavlan
i två. Det fanns gott om folk, som ville ha smala tavlor –
att hänga på sidorna om pendylen i kammaren. Det fanns
gott om rum, som inte hade så stor plats ...
Då var det värre, om han glömde bort en måne. Även
detta kunde inträffa, då han spände upp duken till tio
meters längd, runt vedbodens väggar, då han stod och
målade efter mall och sedan klippte fort. Men också den
eventualiteten hade han förutsett. Han hade en månmall
med sig på sin utställningsplats vid torget, och han hade
i en pyts med skruvlock på lite vit färg, månfärg. Han
var beredd på det. Han kunde, om det krävdes, måla en
måne på stället! Han var lärd i att inte släppa en kund.
Han var van vid att expediera sina kunder prompt, på
stället.

Det kom folk, som varit nygifta för tio år sen, och de
stannade och vart sentimentala framför hans tavlor.
– Här köpte vi vår tavla, som vi har hemma, sade
hustrun och ville hejda ett slag, medan mannen bara ville
dra vidare. När vi var nygifta. Säg, minns du det?
Men mannen ville dra vidare. Vårkvällarna var så blå.
De fladdrade som duvor över de förbivandrandes huvuden.
Oron grep på nytt efter de unga och medelålders och till
och med efter de gamla, men mest efter männen, mer än
efter kvinnorna, som mestadels gick och längtade att ha
hem och barn.
– Jag minns det, sade männen buttert och gick vidare.
De såg försiktigt åt sidan, och de såg också efter andra
kvinnor. De mindes. Men det var tio år sedan dess ...
Glädjeflickorna var ute som vanligt. De smådrev lik­
som mållöst längs trottoarerna, stannade i gathörnen,
speglade sig i skyltfönstren, höll ett öga på vardera sidan
av gatan, under det att de gick sig trötta och till slut, sent
på natten, lutade sig mot någon husvägg, där de ställde
sig på ett ben likt tranorna vid dammen för att vila.
Erfarna ögon kunde finna flera av de gamla, som gick
kvar på sin post. De fann också ingenyerna, de alldeles
förtrollande unga och blyga, vilka tog sina första steg på
Kungsgatan. Här kunde mödrarna ute i landet hitta igen
sina döttrar, inte dem de ansåg förlorade, utan sådana som
regelbundet skrev hem och berättade, att de hade goda
platser och levde ett strävsamt liv. De som skrev att
Kungsgatan var en saga. De som skrev att deras arbets­
dag förflöt löftesrikt och rätt väl ...
De väntade alla på framgången, då de skulle sopa igen

spåren efter sig. Några lyckliga drag i deras livs schack­
ruta, och spåren skulle vara som borta.
Erfarna ögon kunde se mycket. De som år efter år följt
en stor gata som Kungsgatan om kvällarna lade till slut
märke till, hur stort glädjeflickornas antal ändå var. Det
var en fast stamtrupp de alltid kände. De lade märke
till att vissa flickor uppenbarade sig vid ungefär samma
tider på dagen, på samma gatsträckor, och att de valde
ungefär samma metoder. Det var yrket, som redan hade
kommit dem att stelna i system, att lita sig till rutinen.
Spontaneiteten var då för länge sen död bland dem.
I nedre delen av Drottninggatan fann man alltid vid
åttatiden på kvällen ungefär samma flickor. Birgerjarls­
gatan hade sin ungefärliga kår. Kungsgatan hade ungefär
sin. De hade lika bestämda tider som borgarfruarna på
sina promenader. Då glädjeflickorna kom in på varandras
marker, hackade de efter varandra likt hönsen, som kom­
mer in på varandras tomt. De äldre hackade efter de
yngre – med ålderns och erfarenhetens makt. Liksom
hönsen visste de genast vem, som skulle hacka eller bli
hackad.
En viss solidaritet kände dock de fria flickorna. I det
avseendet hade de större moraliska kvalifikationer än
många små gifta och skrytsamma fruar runtom i kvarteren
och landet. Såg en prostituerad en väninna berusad på
gatan, så övergav hon mången gång en kund och skyndade
efter henne. Hon försökte rädda henne undan polisen, som
inte tog några hänsyn i sådana fall. Inte många andra
skulle ha gjort det för en rivals skull. Inte mången affärs­
man skulle ha gjort detsamma för att rädda någon av sina
konkurrenter ...

På det sättet kunde de erfarna finna stamtrupperna, som
de ettdera undvek eller uppsökte. Männen strövade från
stadsdel till stadsdel likt jägare, men flickorna, som var
villebrådet, flög sällan så långt. Likt rapphönsen höll de
sig i bestämda fält, såvitt de inte blev skrämda. Men även
då vände de tillbaka till sin åker, så fort de trodde att
faran var över och marken låg fri igen.
Ibland i ett gathörn kunde man höra spillrorna av ett
intresselöst samtal.
– Jag gick ut ett slag i går kväll. Jag såg dig inte.
– Jag var inte ute i går kväll.
– Det var inte mycket att gå för heller. Jag gick hem
efter en stund.
– Jag tänkte det inte var något att gå ut för, så jag
gick inte ens ut. Var inte snuten efter i går kväll?
– Snuten var efter ett slag, så jag måste ge mig av
härifrån. Sen gick jag tillbaks igen, när han hade gått och
sussat.
Det var de erfarna, som utbytte några ord, medan de
vaksamt såg sig omkring och höll sina reträttvägar öppna.
Men många av de övriga var nya. De var nya för var
kväll – döttrarna till mödrar, vilka hade vakat över deras
dygd som över en ädelsten, så länge deras flickor varit
hemma på landet. Ingenting uppskattades på en gata som
Kungsgatan som ingenyerna, alla dessa debutanter, dessa
amatörer, som förrådde sig så fort man såg på dem för
att begära. De erfarna flickorna betraktade dem också
oftast med blickar, som var gröna av avund. De kände
att nyrekryteringen var fientlig mot dem själva, men de
visste också, att man ingenstans kom utan en viss soli­

daritet. Så valde de sina gator, sina stråkvägar, sina
tider ... Inom sina respektive distrikt bekämpade de för­
siktigt men intensivt ingenyerna. Från gång till gång visste
de på ett ungefär, då de skulle träffa en viss väninna där.
Men de visste mera sällan var hon bodde. Och hon fick
ha denna sin hemlighet i fred för dem.
Viran hade på nytt trätt i tjänst. Ingalill hade äntligen
måst sluta på kontoret denna vinter, och samtidigt hade
hon slagit upp med sin montör, som plötsligt kommit och
överraskat henne en kväll, när hon hade sällskap. Dolly
hade sparat mycket pengar, närmande sig sin parfymaffär
med stora steg. Cecilia var försvunnen, utan att man visste
vart. Men Karossen vaggade kvar. Hon hade till slut fått
polisgången, patrullgången, som kom av för mycket gående
i ett och samma distrikt. Karossen var inte vidare kon­
kurrensduglig längre. Ingenyerna skrattade åt henne för
hennes ålder. Karossen själv hade börjat bli bitter och
hatade dem alla.
Marta hade haft en god vinter och likväl hade Kungs­
gatan inte fört henne uppåt, som hon väntat. Hon hade
börjat få svårt att leva utan sprit. Det borde inrättas kurser
för glädjeflickor, där de lärdes att undvika spriten! Det
borde öppnas särskilda skolor för dem! De borde under­
visas gratis av staten, som icke kan avskaffa prostitutionen,
så länge de olyckliga äktenskapen finns, så länge celibatet
är nödtvunget, så länge vårarna finns och så länge den
hycklande dygden finns! De skolorna skulle minska köns­
sjukhusens och straffanstalternas bördor. De skulle byggas
för Kungsgatans danserskor, för glädjeflickorna, som nu
gläder staden med sin sorg, men om vilkas undergång
genom spriten man ingenting vill veta.

Marta kunde alltjämt göra ett gott parti, förtjäna trettio
kronor på en kväll och ändå förtjäna trettio kronor den
nästa. Hon kunde det, därför att hon var vacker och därför
att hon var älskad av män. Men då gick hon ofta ut och
spände hälften på ett bräde. Hon började i mellantiderna
ha vin hemma, det hände också, att hon sålde sig för vin.
En och annan fick köpa vin, när de var tillsammans hemma
hos henne under natten, och de fick betala det dyrt, efter
det undantagspris, som betalas för en vara under extra­
ordinära omständigheter. Då drack hon icke minst för
egen räkning. Hon ansåg att hon for illa med sig under
mellantiden och att hon måste kosta på sig denna glädje.
Hon hade att välja. Hon kunde också leva mera hederligt
och fattigare, men ingen vill leva fattigt, ty fattigdomen
är ond, och alla försökte övertyga Marta om, att hon icke
levde mycket ohederligt.
Hon hade alltjämt kvar omtanken om föräldrarna.
Ibland förvandlade hon denna omtanke ända till senti­
mentalitet. Oftast gjorde hon det med ett slags hemlig
vällust. Allteftersom hon själv förföll, och det gjorde hon
så småningom, nästan utan att hon själv märkte det,
gjorde hon ännu större ansträngningar för att emellanåt
kunna sända föräldrarna någon hjälp i form av en summa
pengar. Till Josefin sände hon en liten handväska, som
kostade sju kronor. Hon gick då ut nästan alla kvällar
i veckan. Endast en kväll eller två tog hon sig ledigt och
gick på restaurang eller lade sig rätt och slätt att sova.
På det sättet kunde hon alltjämt sända hem en slant till
syskonen eller till modern. Hon försvarade sig själv och
sitt liv med dessa penningsummor, som för var gång sade
henne, att hon fortfarande var en god dotter. Hon stod på

poststationen och smått skälvde av välbehag, när hon
lackade ihop kuvertet efter att ha stoppat in i det ett par
tior eller så. Hon levde med detta som ett moraliskt stöd
några dagars tid. Men föräldrarna var inte längre så över­
raskade av penningsändningarna som i början. Det var
inte alltid modern skrev och berömde henne för det hon
kommit ihåg dem. Då blev Marta förtvivlad över enformig­
heten och den bristande uppskattningen. Då gick hon ut
och sålde sig och festade om och hade det roligt.
Marta fick allt svårare att betala den höga hyran. Hon
hade också, uppriktigt sagt, tröttnat på den moderna lägen­
heten, som inte var så fräsch längre. Eftersom hon tänkte
sig ut till landet ett slag om sommaren, kunde hon gott
bo billigare. Saken fick bero.
Hon låg nu ända till kvällen för var dag. Då klädde
hon sig, slarvigare än förr, och gick ut. Mycket ofta
började hon kvällen med att dricka något litet. Det blev
en vana hos henne. Lätt dimmig, utan att likväl vara
berusad, vände hon tillbaka ut på gatan för att göra en
ansats, medan livet ännu hade kvar sin förgyllning.
Marta fick alltjämt landsbor. Landsbornas intresse för
glädjeflickorna var konstant. De lämnade hustrur och
barn och reste in till staden för att roa sig. Ännu var hon
vackrare än de flesta, ännu hade hon kvar sin förmåga
att knipa män.
Men från och med denna sommar fick Marta alltmera
sällan några riktigt vinstgivande partier, och det var
ingenyernas fel. Med sin oerfarna, förföriska blyghet
skummade ingenyerna av Kungsgatan dess finaste skum.
I slutet av maj kom Marta av en händelse ihop sig med
grannarna. Grannarna hade klagat för värden. Hon för­

sökte gräla, men vågade inte, då hon visste att hennes
ställning efter lösdrivarvarningen inte var så god, ifall
värden skulle anmäla henne för polisen. Hon föredrog att
vara mjuk. Hon kom överens med värden om att flytta.
Och en eftermiddag, den allra sista dagen i maj, flyttade
hon.
Pärldraperierna lät Marta sitta kvar. Hon iddes inte ens
häkta ner dem. Hon mindes med vilken stolthet hon en
gång fäst upp dem på deras plats, någon tid innan för­
äldrarna skulle komma och hälsa på henne. Nu lät hon
plötsligt foten rassla genom den nedre halvan av sina
vackra pärldraperier, och hon kände sig gränslöst trött
på dem samtidigt. Men möblerna tog hon med sig till
det nya stället.
Det var ett gammalmodigt rum på Apelbergsgatan. Hon
kände från början, att hon här skulle komma att sakna
mycket. I en garderob hade man brutit sig igenom väggen
med rör och kranar och satt in ett rostigt badkar. Det var
helt olika det glänsande badrummet i den förra lägen­
heten. Rummet var halvskumt, låg i baksol, hade bara ett
fönster och skymdes av en hög vägg mittemot.
Första gången hon gick ut förvånade det henne, hur
nära Kungsgatan hon nu bodde. Det var i Kungsgatans
skugga. I nedre våningen av huset låg en rad av slakterier,
dessa väldiga köttbörsar, som här samlats till en enda gata
och vilka öppnades klockan fyra om mornarna. När hon
gick in genom porten, såg hon kluvna genitalorgan och
till hälften bortrakade bröstvårtor längs de rosafärgade
ungsvinens kroppar.
Efter tre år i Stockholm tyckte Marta själv, att ingen,
utom möjligen polisen, kände staden bättre än hon. Hon

fick därav den ledighet, som följer med mycken kunskap.
Hon var inte längre rädd att bli hånad, därför att hon var
den enkla landsflickan. Statarflickans känsla av minder­
värdighet hade gett med sig. Hon kunde för länge sedan
röra sig fritt bland människor av högst olika stånd. Hon
hade träffat tillräckligt många fina människor och mer
än nog av motsatsen. Men hon tänkte sällan mera på det.
Hon räknade inte längre så noga med vilka hon råkade,
bara de hade pengar. Därmed började Martas ambition
bli på allvar knäckt.
En kväll tog hon med sig en man hem till den nya
bostaden. Sådant var numera så vanligt, att hon inte
längre brydde sig om att hålla särskild reda på de olika
männen. De kom och gick. De hade hunnit att bli oper­
sonliga för henne.
Två dagar senare upptäckte Marta, att hon hade fått
ohyra. Det hela borde ha tett sig mycket oskyldigt, men
Marta blev plötsligt rädd. Hon klädde av sig flera gånger
under dagen och blev sittande att betrakta sin egen kropp.
Hon hade fått röda fläckar ner till knäet. Då trodde hon
att hon fått den onda sjukdomen, som hon hört viskas om.
Marta visste ingenting. De flesta visste ingenting. I sam­
talen med flickorna hade ämnet understundom kommit på
tal, men då det aldrig gällt henne själv, hade hon inte fäst
sig närmare vid det. Alla talade om den hemliga sjuk­
domen med en viss nonchalans. Den fanns, men de tycktes
inte bry sig vidare om den.
– Den flickan är sjuk, hade Marta hört någon säga.
Men när hon frågat, hade man blott sagt:
– Asch, hon har åkt på en smula grund ... Det är
ju inget att bråka om ... Det är hennes sak, det!

”Grund” var slang. Så sade man ofta, utan att det lät
vidare farligt.
Till en början hade Marta krävt försiktighet, när hon
var tillsammans med främmande män, mest för att inte få
barn. Därmed skyddade hon sig också till en del för sjuk­
domen. Men många män ville inte ha försiktighetsartik­
larna. De ansåg att en allmän flicka icke borde visa någon
personlig rädsla. Hon fick icke oroa sin kund. De flesta
män var också frikostigare, bara de slapp att bli oroade
av något. Då skyddade hon sig för barn endast. Så små­
ningom upptäckte hon att en kvinna icke heller så lätt blir
med barn. Hon slopade även det bekymret. De män, hon
numera träffade, ville helst ha det så. De ville vara sorg­
lösa, när de blev roade. Hon lät dem vara det och trodde,
att det som tidigare skulle gå bra.
Marta sov inte på hela den följande natten. Hon vankade
uppe, satt avklädd på bädden, försökte utrota den irri­
terande ohyran, som inte var vanlig ohyra, sådan hon lärt
känna den i statarlängan när hon var barn, utan sådan
som samlade sig till blott en viss del av kroppen. Hon
betraktade samtidigt med förskräckelse de röda fläckarna.
Som hon satt så, kom det för henne själv, att hon började
sjunka. Hon kände ångest och väntade otåligt på att det
skulle bli ljust.
Dagen efter satt hon på Feiths och försökte läsa i en
tidskrift. Hon hittade en artikel av en läkare, och hon
läste den många gånger, utan att ändå förstå den riktigt.
Artikeln var hållen i dunkel ton. Dess hemlighetsfullhet
ingav henne endast ytterligare oro.
Alldeles tillintetgjord återvände hon till gatorna, men
kunde den natten inte förmå sig att ta någon man med

sig hem. Ensam vände hon tillbaka till sitt mörka hus på
Apelbergsgatan. Ljuset från gatlyktorna föll snett in i
slakterilokalerna på nedre botten. Hon kände sig förlorad
och gick och lade sig på ottomanen som hon var, där hon
föll i en orolig dvala, som varade ända till morgonen.
Marta gick ut. Hennes värld var i oordning. I tankarna
gick hon igenom hela sitt liv på nytt. Hon mindes sin
barndom och sin tidigaste ungdom, mindes varför hon
lämnat hemmet och vad man sagt om henne bland gran­
narna. Det grämde henne isynnerhet, ifall grannarna nu
trots allt skulle få rätt ... Hon kom ihåg att hon velat ha
barn, likt andra kvinnor, men som det sedan blivit, så
hade hon inte velat ha några tillsvidare. Hon hade ämnat
ha en parfymaffär, när hon samlat nog pengar ... Nu
ångrade hon alltsammans, hela sitt liv, och var färdig
att falla i gråt, fast folk såg henne. Hon var likväl den
oerfarna landsflickan än, landsflickan som gått vilse i den
stora staden och som nu sökte sig hemåt ...
Instinktivt drogs Marta bort mot Kungsgatan, som hon
vandrade fram och tillbaka liksom i drömmar. Hon sökte
efter någon att tala med, men fann till att börja med
ingen. En flicka, hon träffade, sade så fort hon förde saken
på tal:
– Är det du själv, som råkat ut för det?
– Hur kan du tro det? Nej, det är en annan ...
– Man kan hålla det där borta, bara man tillräckligt
ofta är med män.
Orden bet sig fast i Martas minne. Hon brusade den
gången upp mot den som sade det. Hon förstod redan då,
att det betydde att skicka män in i samma elände.
– Så usel är väl ingen!

– Jag trodde du ville veta det, eftersen du frågade ...
Är det inte du själv ändå, eftersen du tar det så häftigt?
– Lägg dig inte i det!
De skildes brått.
Denna kväll träffade Marta av en händelse samman med
Dolly, som hade en ny sommardräkt i brunt. Hon var
utomordentligt vacker och rörde sig i folkträngseln på
trottoarerna likt en drottning.
Övergiven i sin ensamhet talade Marta till slut om allt­
sammans för henne, slöt sig till henne som till en mor.
Dolly funderade ett ögonblick, gjorde så några frågor
och var färdig med sitt svar.
– När fick du det?
– Jag vet inte så noga ... Det var tre eller fyra dar
sen.
– Fick du det för fyra dar sen? Dolly log.
– Jag märkte det i förrgår första gången. Tror du
inte det är farligt? Jag är så rädd, så jag inte kan sova
om nätterna.
Dolly skrattade åt henne. Hon föreslog, att de skulle gå
hem. Först skyndade hon in på ett apotek i närheten.
Marta skämdes redan för att hon någonsin berättat för
väninnan om sin oro. Hon synade Dollys nya dräkt, ville
göra allt ogjort igen, men Dolly sade bestämt:
– Nu ska jag hjälpa dig, så att du får bort det!
Hemkommen klädde hon av sig. Dolly undersökte
henne. Väninnan fann, som hon trodde, de röda fläckarna
vara oskyldiga utslag, sådana som kommer och går, och
vilka förresten redan var i avtagande.
– Den saken är säker, sade hon utan att tveka.

Marta blev i ett slag fullkomligt lugn. Hon skrattade åt
alltsammans.
Med ohyran var det endast obetydligt värre. Dolly
fuktade med den fräna sabadillättikan, som hon köpt med
sig från apoteket. Sabadillättikan uppfyllde rummet med
sin doft. Marta erfor en värmande glädje, när hon kände
denna omvårdnad, som hon icke känt sedan hon var litet
barn. Allt syntes henne i ett slag förändrat.
– Det var också som jag trodde.
– Det var inget farligt? frågade Marta, nu mest för
ordningens skull.
– Värre om det varit som du trodde, men det hade
ingenting varit att ta livet av sig för då heller ...
– Man överdriver, när man inget vet, sade Marta för­
numstigt.
– Det vill säga, du måste ju alltid vara försiktig!
– Tror du inte jag är? frågade Marta stolt, men alla
bekymmer var ändå som bortblåsta för en rensande vindil.
Dolly blev snart helt uppspelt. Hon fick lust att hämnas
på de små, gräddfärgade lössen. Hon förde några av dem
över på ett papper för att visa Marta, hur de såg ut.
Märkena föreföll att börja läkas så fort orsaken till dem
var avlägsnad.
De båda flickorna lade sig ner på mattan att betrakta
de nästan genomskinliga djuren, vilka avlägsnade från en
ung kvinnas kropp kände sig desorienterade och hemlösa
började kräla runt på papperet i eviga cirklar.
– Jag får ha så mycket kärlek, de borde också ha litet
kärlek, innan de dör, sade Dolly plötsligt. Hon försökte
få ett par av dem att närma sig varandra.
Marta blev intresserad även av detta.

– Gör det! sade hon och kröp tätt intill. Hon stod på
alla fyra. Hon liknade ett vitt, vackert, nyfiket djur.
– Ser du?
Än en stund betraktade de scenen, tills Dolly dränkte
den i frän sabadillättika. Ridån drogs ihop över dramat.
Den sadistiska Dolly stängde till allra sist in ett par
mellan sjöar av frätande syra. Döende klamrade djuren
därinnanför sig fast vid varandra. Strax därefter slutade
de upp med att leva sitt krälliv.
– Nu är det slut!
De öppnade fönstret och vädrade ut det trånga rummet,
i vilket sommarluften istället spelade in. Rummet fylldes
hastigt av kvällens svalhet. Marta badade. Även Dolly
klädde av sig. Från de fuktiga flickkropparna uppsteg en
sötaktig doft, liksom av honung.
– Vackra Marta!
Dolly tog Martas hand och lekte med hennes fingrar.
Trött på män, trött på mäns onyanserade kärlek blev hon
snart ivrig. Dollys ögon blev matta likt sammet.
– Att jag kunde vara så dum förut. Kan du förstå det?
Marta pjollrade.
Dolly, med kvinnors sätt att inte ta det som hörde
kroppen till så allvarligt, tycktes redan ha glömt bort,
varför hon kommit.
– Akta dig bara, det kan gå illa också ... sade hon
och mindes.
Marta, mån om att trolla bort det obehagliga samman­
hanget, förde in samtalet på annat.
– Du måste följa mig hem en dag på landet.
Marta tog Dollys hand, och de bestämde det genast.

En bilmotor rusade på gatan. Dollys ögon hade blivit
allt mattare.
– Gärna ... Du får allt vad du vill ... Just nu ...
Sommarkvällen uppfyllde rummet med sin svalka. Små­
sjungande klädde de båda flickorna sig för att gå ut.
Sabadillättikans fränhet vilade än en stund över gatan
med slakterierna. Sedan var också den försvunnen. Det
hade varit en av Martas roligaste kvällar på länge.








XXXI.

I Stockholm spelades år 1928 omkring femhundra filmer.
Det var filmer om kärlek och pengar, om tapperhet och
karriär. Filmdrottningarnas klänningar och smycken, fyllda
av glittrande kattguld, lyste ännu kvar i besökarnas ögon,
då de efter föreställningen stod på trottoarerna och inte
ville gå hem. På en liten biograf, som inte hade många
besökare, spelades en upplysningsfilm. I den blå vår­
kvällen smög Marta sig in och såg filmen. Det var två
eller tre dagar efter sammanträffandet med Dolly. Först
kom journalen med bilder från en varm badstrand vid
havet. Rika och sysslolösa människor sträckte ut sig i den
heta sanden under ett slösande solsken. Marta satt och
drömde. Hon var långt inne i framtiden, då den egentliga
filmen började utan övergång. På den fick man se bilder
av mänsklighetens gissel, fick se in i könssjukdomarnas
avbrända land. Marta hörde för första gången talas om
syfilisens förbannelse. Hon såg gonokockernas vandringar
genom de ömtåligaste kanalerna i människokroppen.
Smittan angavs schematiskt. På nästa bild såg hon bak­
terierna spridas blixtsnabbt i organen. En röst bakom
duken gav hela tiden den förklarande texten. Fruktbar­
heten dog. Hon såg de små, stavformiga bakterierna gå
in i blodet och nå en led. Resultatet syntes kort därpå,

den angripne hade blivit krympling. Alltsammans var lite
dunkelt, svårförståeligt, men skrämmande och brutalt
uttryckt. Det mörknade för Martas ögon. Någon fnissade
sakta i bänken framför henne. Ett par unga flickor satt
och spanade nyfiket efter hemligheter, som de visserligen
hade reda på förut och som de ändå tyckte var roliga att
se återgivna. Men samtidigt svimmade en stor, grovvuxen
karl till höger ... Det blev en smula uppror i bänkarna,
innan han kvicknade till igen. Filmen fortsatte ännu någon
halvtimme, med en ljusare avslutning med lyckan, barnet,
modern, det lilla hemmet i äppelträdens hägn. Slutet
verkade, efter det som föregått det, allra grymmast.
Det gick runt för Martas ögon, när hon tänkte på vad
hon lyckats undgå. Hon kom ihåg den fasa hon genomgått
och log åt sina farhågor den gången. Hennes lilla åkomma
tedde sig helt plötsligt löjligt ofarlig i jämförelse med vad
hon nyss sett.
Marta glömde fort. Ännu var Marta vacker. Lugnad
återvände hon till sitt föregående liv.
Klockan nio om kvällarna drog vita kvinnohänder för
gardinerna till sina fönster, stängde sig inne i sin borger­
liga trygghet, troende att de var trygga där, vårdande
traditioner, släkter och arv. Trygga kvinnor såg ner på
Kungsgatans välordnade skönhet.
Det var vid samma tid som drifterna satte livet i rörelse,
när natten gjorde sinnet tanklöst. Det var också glädje­
flickornas timme, som slog ...
En kväll, då Marta var desperat, tog hon en halvfull
karl mitt framför näsan på Karossen. Hon tyckte denna
Kungsgatans gamla kärleksprästinna skrattade lömskt,
men hon såg inte riktigt. Detta var dock att överträda

kollegialitetens lag, och Marta skulle inte ha gjort det,
ifall inte en av ingenyerna kommit gående på kort
avstånd – och ifall hon inte själv hade druckit ett grand
samma kväll.
Hon tog kunden hem. Berusade medelålders brukade
oftast ha gott om pengar. Hon expedierade honom kvickt,
så brått, att hon inte ens brydde sig om försiktighet. Det
tog inte mer än en knapp halvtimme alltsammans. Hon
fick endast tio kronor, och hon gick ut på nytt, därför
att hon måste ha mer. Det var en obetydlig händelse, som
tillsvidare fullständigt ströks ut ur Martas minne.
Det kom en god tid, åter tycktes det börja gå uppför
för Marta. Hon kom i tillfälle att köpa sig nya kläder,
fräschare än på länge, och hon började på nytt drömma
om parfymaffären, hon skulle ha tillsammans med Dolly.
Kungsgatans kanjon hade på nytt visat sig bördig. Hon
tog de män hon fick fatt i. Det var en kort våg av vitalitet
strax före den hetaste delen av sommaren.
Ungefär en vecka senare undrade Marta åter, om hon
kunde vara sjuk. Det var inte alls lika som förra gången,
men hon fäste sig inte på långt när så mycket vid det
som då. Det vållade henne denna gång inte särskilt
mycket obehag. När hon mindes filmen, erfor hon dock
en stickande oro. Men ibland var tecknen liksom för­
svunna. Hon ville inte nämna något för någon. Hon ville
inte visa sig lantligt orolig – det skulle göra henne löjlig
och dessutom skada hennes anseende.
Förra gången hade alltsammans förvandlats till en
graciös lustighet. Dolly såg hon inte ens till. Hela dagar
var tecknen liksom borta. Då levde hon bekymmerslöst
och var glad.

En av de kvalmiga nätterna i maj stötte Marta ihop
med en man, som inte betedde sig likt de övriga. Hon
tog honom med upp till sig. Hon krävde honom, som alla
andra, på slanten först, fick den, men när hon fått den,
så låg han likväl bara och pratade. Han var magerlagd,
blek, med ett fanatiskt utseende. Vid ett tillfälle fick hon
höra vad han hette. Det var Kasparson.
– Jag tycker om ert ansikte. Jag skulle önska att det
aldrig gick galet för er, sade han extatiskt.
Marta log. Hon började bli led på detta slags smicker,
en fattig lek, innan brutaliteterna började. Hon väntade
att han så fort som möjligt skulle använda sig av sin
rättighet och sedan gå sin väg.
– De kastar sig in i ett helvete, utan att ha en aning
om det, fortsatte han liksom för sig själv, men lika exta­
tiskt som förra gången.
– Man kan inte tänka på allt nuförtiden. Det är så
mycket ... Då skulle man inte hinna annat, svarade Marta
med låtsat deltagande, utan att veta vad han egentligen
syftade på.
– Jag menar att något kunde hända er.
– Visst kan det hända något ...
– Jag tycker ni ser så god ut, jag önskar att det alltid
kommer att gå bra för er, upprepade han med sin för­
underliga envishet.
– Det var snällt av er, det.
– Ni kunde bli sjuk till exempel ...
– Jag är inte sjuk!
– Ni kunde bli det. Jag säger inte ni är.
– Tror ni jag hör till de där, som följer med vem som
helst? frågade hon förolämpad. Hon hade för länge sen

lärt sig att smickra alla på det viset. Alla ville de känna
sig utvalda ... Knepet lyckades.
– Förlåt mig, det var inte så jag menade heller.
Karlen hade börjat berätta om sjuka han visste om, hur
man kunde hitta dem där man minst väntade det, och till
slut sade han, som det tycktes alldeles omotiverat:
– Det märkvärdigaste av allt är, att en som är sjuk
på det där viset kommer efter en tid in i ett stadium, när
han inte längre förmår tycka illa om den som varit upp­
hovet ... De liksom kedjas ihop av ett gemensamt elände,
ser ni, och det enda de till slut fruktar är det, att den
andra parten ska bli fri först ... Och så en sak till. Vet
ni varför fångar, som blivit frigivna, aldrig hjälper till
att rätta på förhållandena vid fängelserna? Det är för att
de inte vill tänka på den tiden, för då känner de sig som
fångar igen! Här är det likadant ... Sjuka, som blir
friska, nämner aldrig något om de där sjukdomarna. De
vill inte minnas dem, för då kommer de att känna sig som
sjuka igen ... De glömmer.
Marta kände hur hon frös, fastän natten stod ångande
varm i rummet. Uppför väggarna i rummet kröp grå­
randiga skuggor. Ute på gatan startade någon en bil­
motor. Marta grep om kudden med händerna för att dölja
sin oro.
– Ska ni inte komma då?
Kasparson reste sig och steg upp, utan att ens ha rört
vid henne. Han tycktes endast ha velat tala vid någon.
Marta kände sig sårad i sitt hjärta, som om hon blivit
förolämpad som kvinna.
På morgonen upptäckte hon att hon var sjuk och hade
ljugit.








XXXII.

Adrian levde upp med våren och sommaren. Bonde var
han, i hans ådror rann bondens blod. Likt menageriernas
isbjörnar, som blir oroliga vid den tid då Nordpolens norr­
sken varslar om årstidernas förändringar, levde Adrian
mitt inne i staden i nervernas intima kontakt med sitt
ursprung.
Cementgården nedanför Moderats fönster hade sin som­
mar. Ibland om kvällarna betraktade han däruppifrån
stadsbarnens lekar. Han upphörde icke att förvåna sig
över detta underverk, som närde hans funderingar på den
nya människan. Barn, som var födda bland sten, som
aldrig sett annat än sten, levde där i en intensiv lycka.
Moderats lilla dotterdotter, som numera bodde hos mor­
föräldrarna under dagarna när modern arbetade, var med.
En liten flicka, inackorderad hos gumman, tidningsbudet,
i samma farstu, var också med. Barn på fem, sex år hade
aldrig i sitt liv varit utanför stadstullen. Några av de äldre
hade varit på sommarlovskolonier, men längtat hem igen.
Adrian föll i funderingar. Hela deras liv hade utvecklats
olika hans eget. Rännstenarna hade sagor, som han inte
lärt sig. I den grå cementen växte det blommor, som han
inte såg.
Stadsbarnen kunde ställa sig i en flock mitt i gathörnet
och leka ”ren”. Då sjöng de den gamla visan om ”Stockar

och stenar, alla goda renar, ingen slipper här fram, förrän
han säger sin kärestas namn”. De liknade då en flock
renar, som stod tätt intill gatan och trafikströmmarna
med hornen instuckna i varandras. Det var hans egen
”Bro, bro, breja”. Han blev helt rörd och var färdig att
gråta och ville gå ner och berätta om skog och fält och
djur för dem. Men han avstod från det. Han ville inte oroa
dem, där de var på väg att glömma.
Vad de inflyttade landsborna saknade mest var djuren,
nu när de fick leva fram sitt liv utan dem. I ett helt kvarter
kunde det finnas icke ett enda djur annat än råttorna
i källarna och gråsparvarna på taken. Duvorna och grå­
sparvarna var stadens fåglar. Likt löss kröp de in i alla
springor i staden. Duvorna kuttrade i råkalla mornar,
värnande om sina fula ungar med samma omsorg som en
debutant sina manuskript. Fiskmåsarna flög för att visa
stockholmarna vägen till sommarnöjet ... Vid kajerna
syntes om söndagarna massor av människor, som matade
de evigt glupska fåglarna.
Det fanns en sentimental längtan efter djur, och den
skabbigaste renhållningshäst fick sin uppmärksamhet och
sitt socker. Katter klöste i badrummens mastixgolv för att
skyla sin träck. De hade blodsminnen kvar från uråldriga
tider, när deras vilda fränder klöste i fuktig jord för att
skyla träcken. Vid ett fönster satt alltjämt någon åldrande
Celinda med en kanariefågel i en bur. En dag kom det en
gubbe med ett knippe rävskinn på axeln och vandrade
med fotömma steg framåt gatan. Han såg ut som en gen­
gångare. Stadsbarnen förstod en del av det, de också, men
de kände ingenting inför synen. Adrian beslöt sig att inte
gå ner och berätta för dem.

Och mestadels lekte de lekar som hörde staden till ...
De lekte förstamajtåg, sådana som brukade gå Kungsgatan
fram med standar och orkestrar. De lekte brandkår. De
utförde väldiga släckningsarbeten, som avsåg att skydda
staden, deras mor. De kände ansvaret för sitt stycke av
cementen på gården, för sitt hörn av gatan, för sina
trottoarmeter, där det alltid hände något. Av en plåtbit
kunde de göra underverk – de lekte stadens byggen med
hela deras larmande liv. Men de kunde bli sittande högst
fundersamma framför några strån gräs i en springa mel­
lan betongflaken eller inför de knoppande krokusarna på
kyrkogården. De visste också vad dessa föremål var, och
likväl kände de inte detsamma för krokusarna och gräset ...
Moderats hade börjat tala om att flytta ifrån det hus,
där de bott i över tjugu år. De hade till hösten bestämt sig
för en modern lägenhet, en helt liten visserligen, men en
med värme och kokvrå, med varmt och kallt vatten och
med toalett och badrum, alltsammans på en kvadratyta
inte större än rummets i den gamla lägenheten. De skulle
flytta på det att mor Moderat skulle få det bättre för sig,
nu när hon började bli gammal. Hon skulle hädanefter
knappt behöva gå ut. Hon skulle kunna bli sittande inne
hela dagarna och ha det långsamt, sedan också dottern
skulle ta sin lilla flicka hem till sig. Hon undrade i hem­
lighet om det gick för sig att laga lantlig pölsa i den
mystiska kokvrån ...
– Ja herreje, ska man få det så bra nu, sade hon.
Mor Moderat var inte van att se stekta sparvar komma
flygande i munnen.
– Man ska väl bo som i stan, när man är i stan! sade
Moderat.

– Nåja ...
Hon vistades nu i köket mera än förut, i medvetandet
om att hon skulle mista det till hösten.
Mor Moderat stod i farstun och talade med tidnings­
gumman om landet, om barnen, om händelserna i huset
och i världen. I huset bodde mest folk som hade det knalt.
I det nya huset skulle det komma att bo nya människor.
– Barnavårdsnämnden han är så snäll, så. Den här
månan fick jag trettio kronor av han.
Tidningsgumman pratade. På tjugu år får man bekant­
skaper i ett gammalt hus. Man blir en smula intim. Mor
Moderat bar över några avlagda kläder efter dotterdottern
och gav dem till tidningsgummans flicka.
– Hon är så snäll så.
Tidningsgumman hade kommit till ett slags livsuppfatt­
ning, där alla människor var snälla. I de råkalla mor­
narna, medan duvorna kuttrade under takrännorna och
renhållningsvagnarna bullrade hem, linkade hon tåligt
iväg med sin väska. Hon bar ut de färska, ännu nästan
våta tidningarna, i vilka rubriker förkunnade böndernas
nöd, dem stadsprenumeranterna läste vid frukostborden
och strax därpå glömde.
– Och nu är det sommar och grönt, sade mor Moderat,
stående på de svartochvitrutiga viktoriaplattorna i farstun.
Också denna sommar gick, två somrar hade redan gått,
men resan till landet, som bestämts på Moderats femtio­
årsdag, hade likväl icke blivit av. I stadsgatornas larm
tystnade ungmöns gråt ... Tavlan med den spelande
tjädern började bli bortglömd och dammig.
– Det är rart att det är sommar. Sen blir det vinter
igen, sade tidningsgumman med sin enkla filosofi.

Adrian lyssnade förstrött på barnens lekar och kvin­
nornas prat. Ibland, när han hörde kvinnorna, tyckte han
att det var nästan som hemma i Humla.
Adrians liv hade lugnats något. Sin oro hade han väl
alltjämt kvar emellanåt, men i postverket hade han börjat
stelna till. Han brydde sig inte om att bråka. Han gjorde
sitt arbete och därmed jämnt. Socialisterna hade han
lämnat också – han var ”passiv”. Han hade fäst upp
bonaden med den borgerliga texten på sin plats på väggen
igen, och mor Moderat hade börjat förstå, att hon kunde
tala till honom, utan att hon behövde känna sig ängslig.
De långa, ljumma sommarkvällarna gick han som van­
ligt och drev. En dag träffade han Jenny. Han försökte
verka så intresserad av henne som möjligt, då han plöts­
ligt upptäckte, att hon log. Hon behövde inte längre hans
uppmärksamhet. Hon smålog medlidsamt åt hans försök
och kände sig själv överlägsen och triumferande.
Rätt som hon stod skuggade hon med handen över
ögonen mot solen, fast det knappast var någon sol. På
fingret hade hon en ring. Jenny var förlovad.
– Jag trodde du hört det? sade hon.
– Nej, det har jag inte.
– Då är det inget särskilt att tala om heller, då, sade
hon litet stucken.
Men hon talade ändå. Det var en bryggardräng nerifrån
Sörmland, från Jennys egen trakt. Han körde hästar än,
inte bil, utan ett par väldiga bryggarhästar med frodiga
manar och köttiga bringor. Han var en av de sista i staden,
som körde hästar ... Jenny passade honom ibland på
gatan för att få tillfälle att klappa hästarna ... Hon talade
en stund antydningsvis om både honom och hästarna. Och

hur det var, eftersom Adrian inte frågade, så beskrev hon
honom helt och hållet. Adrian förstod. Med honom, med
sin bryggardräng, kunde Jenny, som älskade ett hem och
helst en röd stuga, och allra helst en ko också, få gå och
peka på alla likgiltiga ting i skyltfönstren en söndags­
förmiddag och säga: ”Det är fint. Det tycker jag om.
Tycker inte du också om det? ...” Det hade hon aldrig
kunnat få göra tillsammans med Adrian.
Han gick. Han var ensam igen. Långt efteråt mindes
han, att han någon gång haft Jenny som kvinna, men det
hade han inte kommit ihåg medan han stod och talade
med henne. Det gjorde aldrig män. Det hade aldrig haft
någon djupare betydelse heller. Det är endast den man
älskat, som man minns, men den glömmer man heller
aldrig.
– Nu har hennes finger fått ringen, som skall följa
henne i graven, gick han och sade för sig själv, som om
han läst en versrad.
Ett och annat hände. En och annan bild etsade sig kvar.
Adrian såg en dag en människa dö på gatan. Det kom en
bil över en bro, plötsligt reste sig en av männen i den
öppna bilen, stod en sekund rakt upp och balanserade,
men föll sedan baklänges och störtade i gatan med ett
skvalpande ljud. Han föll absolut rakt. Man kunde se
huvudet falla ihop likt en punkterad automobilring i
samma ögonblick som luften i den utströmmade.
– Han var väl full, sade någon.
En poliskonstapel förde bort honom. Trafiken på gatan
fortsatte som vanligt.
Människorna fyllde sin bestämmelse medan de levde,
sedan försvann de helt tyst. Man såg en gammal, originell

herre på en gata en, två, tre gånger, och man kom att
fästa sig vid honom. Det kunde sedan gå ett år eller två.
Då mötte man någon som påminde om honom, men som
likväl icke var han. Och först då mindes man mannen.
Man funderade ett slag över vart han tagit vägen. Men då
hade han själv för ett par års tid sedan krupit in i sitt hål
i stenstaden och lagt sig att dö på sitt bolster där. Hade
inte den andre liknat honom, skulle man aldrig ha mints,
att han ens hade funnits.
En dag tog Kasparson, den stumme brevbäraren, som
i sommarljuset började se allt tanigare ut, Adrian avsides
och sade med låg röst:
– Det var en sak jag tänkte på ... Vill du ha kvälls­
arbete?
Adrian var oförberedd både på frågan och på att
Kasparson tilltalade någon.
– Vad kan det vara? Jag vet inte ...
– Du kan få vikariera för mig en tid på Cirkus.
– Vad har jag att göra där då?
– Egentligen skulle du riva biljetter, men om du tar
det, så får du ibland hjälpa till i manegen också. Där får
du rulla ut den röda mattan och ta emot clownen, när han
kommer instruttande och ska falla omkull ...
Adrian behövde några sekunder på sig för att förstå
om förslaget var allvarligt menat eller endast ett skämt.
Han måste ha närmare förklaring, och han fick den.
Kasparson hade under cirkussäsongen skött sysslan i nu
snart tre års tid. Han hade haft det extra kvällsarbetet för
ekonomins skull. Nu ville han ha en vikarie, men han
ville inte ha varken Arve eller Fågel blå, fastän de gärna
skulle ha tagit det.

– Jag har tänkt på just dig. Du skulle få göra det om
du ville.
– Vad är det att göra då?
– Det är en mycket intelligent clown i år, sade han.
Han är en bland de klokaste människor jag har träffat,
fast han är så tyst ... Arbetet är egentligen ingenting, men
jag måste ha ledigt en tid ändå. Du kan prova ett par
kvällar, det gäller bara att passa clownen just som han
struttar till, så att han snubblar naturligt, för att han ska
falla ... Och så blir det ju fyra kronor ...
De bestämde det på fläcken.
Det började gå uppåt för Adrian – nu skaffade han
sig också extrainkomster. Han höll på att göra sitt liv
solitt. Nu återvände till honom tanken på att hjälpa för­
äldrarna, så att de slapp låta gården förfalla ytterligare.
Han gick som i ett rus ett par dagar, innan han skulle
börja på Kasparsons plats.
Under de kvällarna drev han omkring i staden, sökande
en människa, som han kunde få dela sin lycka med. Han
kände sig ensammare med sin glädje än han förut känt
sig med sorgen.
Oupphörligt drogs Adrian ner mot Kungsgatan. Många
gånger under vintern och våren hade han tänkt på Marta,
utan att ändå ha gjort några direkta försök att finna rätt
på henne. Hans stolthet förbjöd, att han efter förödmju­
kelsen förra gången avsiktligt sökte upp henne. Han
drömde om henne och förlitade sig på slumpen. Under
tiden led han ofta svartsjukans alla kval. Han grubb­
lade över vad hon gjorde, om hennes höfter var lika
smidiga som förr, om hennes händer var lika smeksamma,

ifall hon var tillsammans med flera män eller om hon
nu åter höll sig till en enda. Han ville inte fråga efter
henne, inte tänka på henne, inte föreställa sig henne riktigt
klart ens, och likväl fanns hon hela tiden framför honom
i hans medvetande. Han gjorde ofta våld på sig själv för
att inte företa sig något i en viss riktning, som skulle föra
honom i Martas väg. Med självplågarens förnöjelse levde
han kvar i ovissheten och förhoppningen om att de på
nytt skulle återfinna varandra. Sedan skulle de inte skiljas
mer.
En av dessa blåa majkvällar, det var dagen innan han
skulle börja på Cirkus, stannade han plötsligt på gatan
några steg från en flicka, som han tyckte var Marta. Det
var icke hon, hon hade endast liknat henne, men han tog
det som ett varsel. Han kände en lätt oro för att han nu
skulle kunna komma att möta Marta när som helst.
I hörnet till Drottninggatan stannade han och över­
vägde, om han skulle gå hemåt eller inte. Han hade åter
börjat tänka på helt annat, på att han en gång ämnat ta
in fadern till Stockholm och visa honom på museerna,
framförallt visa honom Gustav II Adolfs kyller, som de en
gång talat om en söndag i barndomen, och bjuda modern
på något gott. Det var då det inträffade ... En flicka i grå
dräkt vände sig till hälften om tre steg ifrån honom. Hon
rättade hatten framför ett skyltfönster, och samtidigt fick
de syn på varandra. Det var Marta.
Adrian, besluten att uppträda likgiltigt och stolt, med
förra gången i gott minne, försökte i hastigheten gå förbi,
då han kände att han inte kunde.
– Det är snart ett år sen ... Ändå ser du mig inte ...
– Ser och ser, vad vill du jag ska göra?

– Du gör naturligtvis som du har lust till, sade Marta
bittert.
Han såg på henne och kände hur han blev maktlös. Det
var omöjligt för honom att se annat än den Marta han
kände från förr, från den första tiden de träffats, då han
skjutsat henne på cykeln längs de gula, daggkantade lands­
vägarna och hem.
– Om alla spottar på en sten, blir den våt till slut!
Jag begär ju inte annat än att du hälsar, om vi möts ...
Adrian blev helt rådlös.
– Det var inte meningen ... Jag ville och ville inte,
helst av allt ville jag ... Jag vet inte hur det var, sade
han osammanhängande.
– Jag har inte större anspråk, sade Marta och höll
sig fast vid sitt.
– Nu får du inte gå! Finns det ingenstans, där vi kan
få vara en stund för oss själva?
– Hemma hos mig går det ju för sig förstås, fast det
inte är något särskilt ställe ...
– Det behövs inget särskilt ställe, sade han rusig av
en plötslig lycka.
I skuggan av juniaftonen följdes de båda åt till rummet
på Apelbergsgatan. När de gick in i det gamla huset,
betraktade Adrian köttbörsen med de blodfläckade skyl­
tarna. Innanför fönstren till butikerna såg han de unga,
rosafärgade, uppslaktade djurkropparna. Han tänkte på
att han gått förbi där många gånger utan att ha reda på
att det var där som Marta bodde. Han ryggade till för
blodet som för en dålig varning, men gick likväl in.
Trappan luktade unken. Fotstegen i den bar fläckar
efter de många vandrarnas fötter. Äntligen öppnade Marta

en dörr och förde honom in i rummet. Det fyllde honom
med en känsla av befrielse, att de var för sig själva. Det
var första gången efter närmare tre år.
– Jag har väntat på att möta dig för var dag, sade
han för att försöka blidka.
När han såg sig omkring och märkte att det ovanför
den breda ottomanen hängde en bild av Martas föräldrar,
det gamla uttröttade statarparet, som förde tanken till
hans egna föräldrar, kände han ett häftigt vemod. Han
visste plötsligt inte vad han skulle säga till Marta. Tan­
karna hade kretsat kring henne för länge. Hennes egen
närvaro gjorde honom stum.
Marta dukade fram vin på det lilla bordet vid otto­
manen och de gick och satte sig ett stycke ifrån varandra.
Oändliga minnen brusade över honom. De tände inte
något ljus, utan satt i skymningen. Han såg sig omkring
utan att ändå lägga märke till någon viss sak i rummet.
Han mindes istället en gång, då de suttit nedgrävda i en
håla i höet och stirrat ut i en stormnatt. En gran med
vajande spira hade likt en pendel svängt av och an fram­
för den gistna utladan ovanför Humla ängar. En intensiv
känsla av den förlorade poesin i detta minne kom plöts­
ligt över honom.
– Drick vin, det är det enda jag har att bjuda på.
Skål för oss båda! Marta talade hastigt i halvmörkret och
räckte honom glaset.
– Dricker inte du?
Marta kände sin oro, mindes i en glimt föredraget till
filmen hon sett och tänkte på att vin inte var bra, ifall
allt verkligen inte var som det skulle.
– Jag dricker inte vin själv, sade hon.

Då hon talade, kände hon hur oron endast ökades.
Rösten skulle ha förrått henne, ifall Adrian anat någon­
ting. För att döva sin rädsla drack hon litet av vinet.
– Skål för att vi råkades, sade hon och kände sig
genast lugnare av det i smaken liksom ludna och milt
doftande vinet.
Adrian kämpade förtvivlat för att nå någon kontakt
med den Marta han kände från förr, utan att till en början
lyckas. Han försökte tala om det som varit emellan dem,
men tyckte plötsligt att det han sade var löjligt. Han hade
velat visa sig stursk och stolt, anspela på något, såra
Marta för hennes glömska, men blev rådlös, då han för
var gång skulle börja. Han kände hur Marta stretade emot
hela tiden. Hon var icke med. De blev sittande tysta långa
stunder. Adrian drack emellanåt vin, dels för att företa
sig något, dels för att känna sig ledigare och komma
igång med att tala. Även Marta drack, hon tycktes redan
ha börjat överge sin föresats. Plötsligt tyckte han att han
greps av ömhet för henne, men han ville inte påskynda
sig själv, icke göra våld på sina känslor, tills han skulle
bekänna för henne, att hon betytt mer än han någonsin
visat. Han reste sig, gick fram och tillbaka i rummet.
– Det var kanske bara dumt, när vi kommit ifrån
varandra en gång ... Martas röst lät osäker.
Dov av besvikelse gick han och satte sig närmare henne.
Han kände värmen från hennes kropp och hörde sitt eget
hjärna bulta. Han var ovan vid vin och kände sig het.
Plötsligt böjde han sig över henne, strök henne över
kinden, lade sitt huvud mot hennes hår och tyckte allting
åter var som förut. Han strök henne över kinden som man
stryker ett barn.

– Du är ändå Marta, vad som än kan ha varit.
– Låt bli mig! sade hon hest. Jag vet inte ...
– Men jag vet!
Hon föll ihop i hans knä och försökte gråta. Han
drog henne närmare intill sig och smekte henne allt
ivrigare.
– Jag är bara en gatflicka, sade hon snyftande. Det
var inte det hon ämnat säga, men en oändlig ensamhet
hade kommit över henne. Hon kände det lugnare strax
efteråt, och hon glömde bort, att hon velat varna honom
för någonting helt annat.
– Du är densamma ändå, fast jag hört det. Fast man
sagt det ... Fast du säger det själv nu ... Han visste inte
hur han skulle kunna trösta henne. Och för att visa hur
han generöst ville förlåta allt, drog han henne närmare,
tills de höll på att förenas igen.
– Du ska inte ... Du måste akta dig ... Jag är kanske
inte riktigt ...
Hon hade åter ämnat varna honom, men så strandade
det, då hon skulle säga ut meningen, och han förstod
henne alltjämt inte. Han kände bara hennes kropp och
blev som galen i henne. Kring sig hade han kvar för­
nimmelsen av det mjuka, hetdoftande höet. Martas arbets­
redskap, den fläckiga ottomanen, förvandlades i hans
minne till blåsande skog.
– Inte riktigt den rätta längre ...
Än en gång gjorde hon motstånd. Det gjorde honom
endast ivrigare än förut. Motståndet ökade hans ansträng­
ning.
– Rör mig inte! skrek hon.
Hon kämpade tappert emot ännu. Ännu kände Marta

ansvar. Ännu var hon icke djupast sett förfallen. Men hon
var bara en kvinna, och hon var svag.
– Jag har haft så många efter dig ... stammade hon
hjälplöst.
Han ville vara generös fortfarande. Han sade:
– Det har jag också haft ... Förebrå dig inte!
– Inte bara det ... Adrian, låt mig vara ... Jag är –
är ...
Då slappnade hon och gav efter för honom. Sekunderna
efteråt började hon gråta. Hon klamrade sig fast vid
honom och ville be honom om förlåtelse.
Strax därefter blev hon rasande. Hon sprang upp och
blev stående framför honom och skrek hysteriskt:
– Du ska inte förakta mig för det! Du ska inte också
spotta på mig för det – att alla andra säger jag har
fallit! Alla kvinnor gör det mer eller mindre, alla kvinnor
är mer eller mindre som jag är! Det är inget särskilt
märkvärdigt, det som jag gör, som inte andra kvinnor gör.
Jag är inte så dålig, fast alla försöker sparka ner mig,
fast alla vill det ... Därför är jag inte alls så dålig!
Utbrottet hade kommit så häftigt. Sekunden efteråt grät
hon på nytt. Adrian visste inte vad han skulle svara henne.
– Älskade – vem har sparkat dig? frågade han tafatt
och överrumplad.
På natten kände Marta åter tecknen på den onda sjuk­
domen.








XXXIII.

Kvällen var naken. Det fanns ingen poesi i den. Inför
realiteterna vissnar betraktandets förljugna blommor och
blir till ett skrumpet ingenting i ens hand.
– Det hör inte hit, nu måste jag bestämma mig, sade
Adrian till sig själv.
Han gick in i en telefonkiosk och läste än en gång listan
på adresserna. Telefonkatalogen hade hörn likt slokande
hundöron. Det regnade utanför. Så gick han upp.
– Nu får jag inte fegna till, även om det skulle vara
något, sade han då han öppnade den ödesdigra porten.
När han hunnit mitt i trappan, hörde han regnets skva­
lande utanför, därifrån ljudet trängde in genom ett halv­
öppet fönster.
Han gick igenom ett rum med väntande. Flera betrak­
tade honom, ungefär som om han som nykomling släppts
in i ett fängelse, där alla förutvarande ville lista sig till
just hans brott. Han försökte obesvärat sätta sig på en
ledig stol. Organet plågade honom.
– Det är säkert ingenting, bara något helt annat, sade
han än en gång till sig själv. Därpå såg han sig med
spelad bekymmerslöshet omkring i rummet.
Den ena efter den andra försvann in i mottagningen och
var borta en stund. Men det kom oupphörligt nya. Det
kom män, som han kände igen från skilda tillfällen och

situationer i staden. Det var sådana som han mindes från
Kungsgatan och andra sorglösa gator om kvällarna. Det
kom ett par kvinnor, vackert klädda, kvinnor med oskulds­
fulla ansikten, som han inte förstod vad de hade här att
göra. En av dem hade märken efter två ringar på fingret,
rnen ringarna hade hon tagit av. En äldre herre satt med
handskarna på sig hela tiden, som om han lidit av bacill­
skräck. De flesta satt sammanbitna och tysta. En drosk­
chaufför i uniform läste kvällstidningen. Prasslet av tid­
ningen skar genom tystnaden likt oväsendet av trasigt glas.
– Jag inbillar mig, jag inbillar mig, jag inbillar mig,
upprepade han tyst ännu tre gånger, efter någon självupp­
funnen couémetod, tills han stod inför könsläkaren.
Adrian möttes av en liten man. Han hade tättsittande
ögon och stripigt hår, och trots det att han hade vit rock,
som en läkare, tyckte Adrian på något sätt, att han icke
var läkare, utan domare. Hans besök rörde en stor hem­
lighet. Han blev stående mittpå golvet, ett slag tänkande
vända om. Han kände sig som om han skulle bikta.
Rummet var skumt i hörnen, i mitten var det upplyst
av en lampa med stark reflektor. Reflektorn kastade en
fullkomligt omotiverad ljusring på ett operationsbord över­
klätt med rött skinn. Fönsterrutorna var vitmenade, vilket
gjorde att ingen kunde se in, men inte heller ut genom
rutorna. Bakom dem hördes endast gatan med bilar och
spårvägsrassel. På ett helt vanligt bord vid väggen, invid
ett gullackerat kortsystem, stod ett enda instrument, mikro­
skopet. I taket hängde en glasbehållare, vars innehåll var
rött, liknande sjukt blod.
Ännu var Adrian för självupptagen. Han bestirrade sitt
väntande öde. Han såg inte mycket omkring sig. Först

senare skulle han med en förtvivlad envishet komma att
betrakta vart enskilt föremål i detta rum.
– Hur är det här?
– Här är det inte så farligt, sade Adrian, ännu med
ett försök att blidka gudarna.
– Låt se! Kom fram hit i ljuset!
Motvilligt drogs Adrian mot reflektorn. Med den ned­
ärvda skammen blottade han sitt organ.
– Första gången? frågade läkaren efter en snabb taxe­
ring.
– Ja.
– Aldrig varit sjuk förr?
– Nej.
– Gift?
– Nej.
– Hur länge har ni märkt något misstänkt?
– Bara sen i går ...
– Sen i går? Det är tillräckligt.
Hoppet kom och for. Det flög över rummet flera gånger,
det liksom flaxade och flög in i hörnen, var tillbaka igen
och snuddade vid hans tinning, tills det med söndertrasade
vingar tycktes flaxa upp och sätta sig högst uppe på glas­
behållaren i taket.
Läkaren gick ifrån honom. Han trodde ett slag att
ögonens undersökning varit fullt tillräcklig. Det ”miss­
tänkta” hade visat sig vara en spökfantasi.
Men läkaren kom tillbaka. Över händerna hade han
dragit ett par gummihandskar, liksom om han ängslats för
smitta. I handen höll han en helt liten slev.
– Vi tar väl ett prov, sade han liksom i förbigående.

Han förde in sleven. Adrian kröp ihop under trycket av
en plötslig smärta. Men smärtan gick fort över. Läkaren
gick med provet bort till hyllan, tog en glasbit, som han
beströk med det, och lade alltsammans under mikroskopet.
Adrian kände sitt öde avgöras i dessa sekunder. Dessa
sekunder, av vilka livet konstituerades, av vilka varje tank­
löst bortdriven stund eljest vimlade, fick nu plötsligt en
sällsam betydelse.
En ohygglig skräck kom över honom, medan han vän­
tade. En misstanke att det lilla verktyget inte i förväg varit
riktigt rengjort bemäktigade sig honom. Han blev stående
maktlös, med kläderna i oordning, med blicken förhäxad
av åsynen av den magre och stränge mannen framför
mikroskopet. Verktygen kunde dock gott ha blivit bort­
blandade ... De stod i två likadana glas bredvid var­
andra ... I ett sådant fall kunde han ha blivit smittad vid
själva undersökningen ... Han slutade att andas.
– Det var väl inget? frågade han oroligt. Det var väl
bara inbillning, eller hur? ...
Läkaren teg. Den lilla lampan inne i instrumentet lyste
utan leende.
– Jag har inte haft något vidare svårt av det, sade
Adrian. Jag tänkte inte vidare på det, men så tog jag ändå
och gick upp ... Nu försökte han övertyga läkaren. Han
tyckte sig vilja påverka mikroskopet, så att det gav rätt
svar.
Läkaren verkade alltjämt ointresserad. Han sysslade
med sitt. Så reste han sig äntligen.
– Det vimlar av det, sade han, utan att fästa sig vid
vad Adrian sagt. Nu har ni råkat ut för det.

Utanför på gatan hördes regnets melankoliska fallande.
De blekfärgade rutorna skallrade knappast hörbart för en
spårvagn, som for förbi utanför.
Orden var utsagda, domen var uppläst. Adrian för­
vånade sig över det lugn, med vilket han tog emot nyheten,
som han förfasat sig över tidigare, innan han fått besked.
– Har jag det verkligen? frågade han helt banalt,
liksom om det varit en tredje person de talade om.
– Nu har ni det verkligen, sade läkaren litet spydigt,
som om diagnosen stått över människan.
– Är det mycket svårt? frågade Adrian nästan formellt.
– Det får vi se senare! Det vimlar i alla fall av gono­
kocker.
Plötsligt blev Adrian fullt medveten. Hitintills hade han
vårdat sitt tvivel med en omsorg, liknande den dödssjukes,
vilken ännu in i det sista brukar ljuga sig själv full av
hopp. Ännu en god stund efter det att läkaren sagt sitt
ord hade Adrian vårdat och vaktat detta tvivel, så att
det stannat kvar hos honom. Nu hade vissheten äntligen
hunnit fram istället. Smärtan i organet blev i ett slag
värre. Han kände häftiga trängningar. Han tyckte att
evigheter förflöt, under det att mannen i den vita rocken
gjorde sina förberedelser, och i dessa evigheter drog allt
han hört talas om den skamliga sjukdomen förbi i hans
medvetande. En oändlig medömkan med sig själv grep
honom. Vid ett tillfälle, samtidigt med att han hörde
regnets fallande, såg han i en rämna mellan flanker av
djupt mörker föräldrarna. Kort därpå såg han Humla.
Ingen i hans släkt skulle någonsin ha kunnat tänkas ha
en sådan sjukdom, vilken var skamligare än allt. Om dess
följder var han alltjämt oviss. Att den fanns var huvud­

saken, var nog. Han måste bli av med den så fort som
möjligt.
Då greps han än en gång av tvivlet på att läkaren sett
rätt. Misstanken att de små verktygen kunde ha varit bort­
blandade strök på nytt förbi i hans hjärna. Han kände
han hatade mannen i den vita rocken, som sysslade fram­
för honom, stolt över sin vetenskap.
– Det är inte möjligt, sade han halvt jämrande.
Läkaren log sitt bleka, resignerade yrkesleende.
– Så säger varenda en som kommer hit. Som om de
inte trodde det existerade könssjukdomar i världen!
Det motbjudande i namnet ökade hans ängslan.
– Varför skulle det drabba just mig! utropade han
fullkomligt förtvivlad.
Men efter att ha uttryckt denna förtvivlan, kände han
sig åter lättad, och han tänkte sig på nytt om.
– Det säger alla, och då är det mestadels för sent, när
de säger det. Det är när de väl är här ... Kom ihåg bara,
att det är sjutusen nya för vart år här i Stockholm!
Det lät som om läkaren sade det för att trösta. Men
orden var stansade av yrket, av lång vana, och Adrian
kunde inte nu låta sig tröstas av någon statistik. Han
tänkte bara på sig själv.
– Varför skulle jag också? sade han och sjönk till­
baka i det förra tillståndet.
– Det skulle ni ha tänkt på tidigare, sade läkaren lik­
som för att moralisera.
Först då tänkte Adrian på Marta och han greps av ett
dovt, sjudande hat till henne. Han hade vetat hela tiden
att det var hon, som gett honom det, men medan han
väntat i spänning, hade han likväl skjutit undan henne.

Nu kom hatet med den fullkomliga maktlösheten. Han fick
lust att hämnas, han kände hur avskyn för henne var nära
att spränga honom, tills hans förtvivlan tog överhand igen.
Hans nästa tanke var att åter bli frisk.
Läkaren hade bråttom. Väntrummet utanför var fullt av
patienter. Han hade inte tid att med känslans alla slussar
vidöppna ta emot vart fall för sig. Det hade han gjort
de första åren. Numera tog han mänsklighetens lidande
kollektivt. Han intresserade sig alltjämt för var och en,
som kom upp till honom, men bäst kunde han dock
bedöma detta lidande av statistiken. Inför vart och ett av
de nya fallen tog han ett nytt kort, han gjorde sina frågor,
han skrev in svaren och han satte in det nya kortet i kort­
systemet till de andra. Men han hade inte längre det
omaskerade deltagandet i tonen, när han talade. Han var
trött på alltihop.
– Vem har smittat er?
Vid frågan röck Adrian till. Stunden före hade han
känt sig fullkomligt hjälplös i läkarens våld. Ängsligt
hade han gett alla upplysningar. Först nu hejdade han sig.
– Jag önskar inte uppge det, sade han tvekande.
– Det är lag på det. Hon kan smitta andra.
– Jag vill inte uppge det ändå.
– Ingen behöver veta det, att det är ni som upp­
givit ...
– I alla fall vill jag inte.
– Seså, gör det nu!
– Nej, jag uppger det inte ... Aldrig! Jag vet det
inte ...
Läkaren lade med ett uttröttat drag i ansiktet undan
kortet. Han tycktes vara van vid krånglet. Adrian kände

sig genast lättad, som om han nu kommit över det värsta
i förhöret. Allt hans hat till Marta var som bortblåst.
Ingen skulle ha reda på hemligheten utom han själv, och
en dag ville han äga den gemensam med henne.
Mannen i vita rocken gick buttert fram till ljuskäglan
mitt i rummet. Han drog i snöret, som förde till behållaren
med den röda vätskan. Glasbehållaren for skrikande i tak.
Adrian lade sig upp på det enkla operationsbordet, med
kläderna delvis avlägsnade, som om han väntat aga.
– Ge efter! sade läkaren irriterat.
Det var mycket svårt första gången. Munstycket med
den halvljumma vätskan utövade ett olidligt tryck mot de
känsligaste delarna av hans kropp. Han spände sig. Plöts­
ligt föll det honom in, att också munstycket kunde vara
bemängt med smitta från någon föregående patient ...
Behandlingen ville inte lyckas.
– Ge efter! sade den lille mannen i den vita rocken
allt otåligare. Han tyckte sig höra de väntande patien­
ternas stampningar i rummet utanför.
Efter en del experimenteranden lyckades det. Han fick
gå till vattenledningen. Han lät den blodröda vätskan
strömma ut igen.
Efter att ha lyckats, kände han sig stolt på något sätt.
Han tyckte att det hela inte hade varit så farligt.
– Hur lång tid kan det dröja att bli frisk? frågade han
och försökte göra rösten så likgiltig som möjligt.
– Tre veckor, om det går bra, sade läkaren och slängde
det använda munstycket i en skål.
– Är det säkert det? frågade han liksom för att fylla
ut samtalet, medan han betalade och tog emot apoteks­
receptet. Tre veckor var inte så särskilt lång tid ...

– Inget är säkert. Sköt om er och kom upp var dag
till en början. Det är det enda ni kan göra – och så får
vi se.
Adrians mod sjönk åter. Åter var orden stansade av
mycken användning. Det hördes att mannen i den vita
rocken upprepade dem hundratals gånger i veckan.
I dörren stötte Adrian ihop med nästa man. Det var en
medelålders karl, som såg ut som en grosshandlare, med
hängbuk och klockkedjan spänd från ficka till ficka av
västen. På handen, fet vilande på dörrvredet, glänste
vigselringen likt en gul gördel.
Utkommen i väntrummet lade han märke till klockan
och såg att det hela hade tagit tio minuters tid.
Öm som den vilken gått igenom en stegling invärtes
vacklade Adrian ut på gatan. Det regnade milt, ljumt,
sommarlent. Han greps av förtvivlan, då han såg ett par
mötande som skrattade. Han tyckte att alla verkade bekym­
merslösa som barn, och det var endast han, som hade sin
smärta.
Inne i apoteket ställde han sig vid väggen och lät en
ung kvinna lämna fram sitt recept före honom. Då hon
vände sig om, såg han att det var den med märken efter
ringarna, som hon tagit av sig.
– Albargin, ett till ettusen, färdigt om en halvtimme,
läste apotekaren med slö min.
Adrian var för orolig att vänta. Han gick ut på gatan
och ställde sig att betrakta regnet i rännstenen. Han var
statistikmaterial, en på etthundrafemtio nya just den
veckan.








XXXIV.

Tiden gick. Fem veckor gick. Staden hade sin sommar,
full av utflykter och glädje, av sällsam skönhet och be­
kymmerslösa skratt. Adrian hade aldrig förr så ofta mött
det lyckliga tillfället. Men tillfrisknandet kom icke.
Mannen i den vita rocken, som han numera av fattig­
dom besökte endast varannan dag, väckte stundom för­
väntningar.
– Det börjar se bra ut, sade han. Sluta med behand­
lingen ett slag. Kom igen om tre dagar.
Adrian levde i en förtärande spänning i tre dagar.
Sjukdomen såg ut att vara försvunnen. Han kunde inte
sova om natten av glad oro. Också timme efter timme
av dagen gick, symtomen uppenbarade sig inte. Han
tyckte brevbärarna såg sympatiska ut, han hade kunnat
gå fram och omfamna Fågel blå i all sin glädje. Trappa
upp och trappa ner bar han sin brevbunt, andra lyckliga
människors brev, och delade ut dem. Han gick lycklig
med posten hela dagen, gjorde sig beredd att gå till
cirkusen om kvällen och utföra Kasparsons arbete där,
som han nu var glad att ha för extrainkomstens skull,
och han beslöt sig för att efteråt börja ett nytt liv. Han
knäppte i hemlighet händerna och tackade Gud, som han
brukat tacka Gud i barndomen i Humla – Humlas Gud,
vilken aldrig behövt ta åt sig några så allvarliga bekym­

mer. Symtomen höll sig fortfarande borta. Han var
nästan säker på att han var frisk, och han gjorde sig
beredd att uppsöka Marta, så fort han var det, och före­
brå henne för vad hon gjort honom. Han var inte fullt
klar över hur han skulle bete sig mot henne. Han tyckte
han var rädd för henne. Efter att ha suttit ordnande
posten en stund, smög han sig ut till toaletten, knäppte
först händerna och bad. Sedan konstaterade han åter,
att symtomen höll sig borta. Han började sjunga för sig
själv av glädje och gick tillbaka in.
Efter en stund gick brevbärarna ut i kvarteren med sina
svartlackerade väskor. Varje sten i gatan, varje moln på
himlen tycktes räcka honom sitt leende.
Mot kvällen, då han redan satt sig in i att han var frisk,
spårade han symtomen på nytt.
– Det behöver inte vara något för det, sade läkaren.
Det kan komma sig av behandlingen tidigare. Låt oss
ta ett prov.
Mikroskopets lilla lampa brann likt ett nyfiket öga.
Mannen i den vita rocken satt länge och stirrade i tuben.
Adrians öde höll på att avgöras ännu en gång.
– Nej, det är inte klart än, sade han och reste sig
från instrumentet.
Adrian förstod det genast. Det kunde inte vara klart
än. Han svarade knappast. Resignerad beredde han sig
att fortsätta behandlingen som förut.
Veckorna gick, sammanflätade av dagarnas pina. In­
kapslingen av sjukdomen hade begynt.
Ständigt tog läkaren till starkare behandlingsmedel.
Ständigt sökte Adrian upp nya apotek i staden, där han
köpte de behandlingsmedel, som han använde under

mellantiderna. Han började få fixa idéer och trodde, att
han inte borde återvända till de apotek, vilkas medika­
menter icke hade förmått att återge honom hälsan. Dess­
utom började han bli skygg. Han begynte få de hemligt
sjukas vaksamma, lurande skygghet. Han skämdes för att
bli igenkänd av apoteksbiträdena. Han önskade att de
inte skulle få veta, att han gick omkring och bar på
sjukdomen än. Han oroade sig för den dag, när han
skulle ha genomvandrat alla apotek i staden och måste
återvända till något av dem ... Allting fick orimliga
proportioner för honom.
Han var nära frisk, gjorde sig förhoppningar, beredde
sig att inleda någon bekantskap, av vilka tillfällen det
numera vimlade, men avstod från att fortsätta, enär han
inte vågade ta risken av bakslaget, som också mycket
riktigt kom efter ett par dagar.
Men dessa ryck fram och tillbaka, mellan misströstan
och hopp, mellan tro och förtvivlan, tog på hans krafter,
så att han tidvis befann sig i ett tillstånd, då han tyckte
sig själv nära döden.
Könssjukdomens säregna psykologi förvandlade ho­
nom. Han upptogs av ständigt nya sensationer. Hans
nerver registrerade nya smärtor, som icke direkt hade
med den fysiska plågan att göra, utan med det psykiska
tillståndet, vilket av den hemliga sjukdomen fick en abso­
lut särart.
Även sedan han hunnit bli okänslig för den fysiska
smärtan, ville skräcken icke avta, utan den snarare ökade.
Då läkarens försök strandade gång efter annan, började
sjukdomen förefalla honom oåtkomlig. Han kände sig
som ett rytande vilddjur vid att behöva gå och bära fien­

den inom sig utan att kunna nå den. Där inne lekte den
kurragömma med honom, den stred där sitt gerillakrig,
men han kunde inte möta den. Han vred sig under dess
slag, men han vred sig försvarslöst, likt den tunga och
starka buffeln med den smidiga panterungen anfallande
den i nacken. Mot en lika stor, eller en större motståndare
kunde han slåss. Han kunde ha slagits med glädje. Han
var som skapad för att slåss. Men mot dessa myriader
av små, sönderfrätande bakterier, själva osynliga, förande
sitt förstörelseverk inom honom, hjälpte inte ens hans
krafter. I en knapp fuktning på ytan av hans kropp kunde
ligga mängder av hans fiender i bakhåll. I varet, som
fortsatte att flyta i sin tröga flod ut ur hans kropps inre,
låg massor av fienderna i gott beskydd. De kunde gripa
omkring sig åt alla håll. De kunde anfalla honom själv
på nytt och de kunde anfalla andra.
I Moderats trånga hem levde familjen, trots sin hyres­
gäst, på något sätt gemensamt. Mor Moderat betraktade
för länge sen Adrian såsom tillhörande familjen. Efter
långt umgänge ansåg hon dem tillräckligt förtrogna med
varandra för att de inte skulle behöva krusa varann eller
ha några hemligheter. Han hade kunnat få lämna månads­
hyran när som helst, när det passade honom, ifall han
hade velat. Han var inte först och främst hyresgäst,
utan vän. Då Adrian var borta om dagarna, använde hon
även hans rum som alltjämt tillhörande hemmet. Den
lilla dotterdottern sprang och lekte där inne. Hon hop­
pade upp i hans obäddade säng, stundom gjorde hon detta
innan han gick om mornarna. En gång måste han slå
henne för att hon inte skulle göra det, men hon förlät
honom också agan. Hon brydde sig efteråt inte mycket

om, att han en gång varit elak mot henne. Han försökte
smussla undan sin handduk. Några gånger bäddade han
själv sin säng, innan han gick, men värdinnan bäddade
om den. Hon betraktade honom förvånad. Mor Moderats
ögon började bli gamla. Hon tycktes inte själv längre
sätta riktig tilltro till dessa gulnande ögon – bäddade
hennes hyresgäst själv sängen? Hon förstod det inte,
kunde inte förstå det. Och hon bäddade om den för att
visa honom, att hon inte drog sig för besväret. Ännu
orkade hon med att sköta sitt hus!
Det Adrian i hemlighet fick reda på om den onda sjuk­
domen – suspekt litteratur till att börja med – lanse­
rade den åsikten, att smittan med oerhörd lätthet kunde
överföras till ögonen. Resultatet blev blindhet. Alla ny­
födda fick droppar av lapislösning, som på folkspråket
kallades för silvervatten, i ögonen för att förebygga
smitta. Faran underströks tydligt i den tryckta broschyr
han fått med sig hem från läkaren vid det första besöket.
Där fanns de strängaste varningar för handdukar, lakan,
kläder, föremål, med vilka den sjuke varit i beröring.
I synnerhet gällde varningen barn. Och i all synnerhet
sades den gälla småflickor. ”Det är en stor olycka att
få sjukdomen – men det är en förbrytelse att påföra
andra den ...” Liksom i blodskrift läste han om och
om igen den fruktansvärda satsen.
I Moderats kammare, under bonaden med texten om
fågeln och fästet, genomlevde Adrian under dessa veckor
fasan. Till en början grubblade han endast över sätten
att skydda sig själv. Han försökte tvinga sig att ligga
med händerna under nacken, medan han sov, för att
skydda ögonen. Till slut fäste han kring midjan en gör­

del. Men i sömnen slet han av sig gördeln. Han vaknade
om morgonen i skräck.
Han gick till läkaren med sin oro. Mannen i den vita
rocken såg plirande på honom. Han sade:
– För stora är det inte så farligt.
Adrian hade fått ett besked, som gjorde honom lika
oviss. Han visste inte längre hur mycket av det, som stod
tryckt, var sant. Han krävde bondens bestämdhet i svaret.
– Varför står det då? frågade han.
– Människor har så lite ansvar, det är väl mest där­
för det står ... Men det skadar inte att vara försiktig.
Han förstod fortfarande inte logiken i detta.
– Känner inte ansvar? frågade han förvånad. Hur
kan de undgå att känna ansvar?
– Vi läkare, som sysslar med det år ut och år in,
vet att de inte känner det ansvaret ... Det skadar aldrig
att vara försiktig.
Adrian hade uppskjutit frågan i det oändliga, därför
att han redan börjat bli skygg för allting. När han väl
framställt den, skämdes han över att ha frågat, isynnerhet
då han icke fick ett klarare svar.
I svaret skymtade könssjukdomarnas mystik fram, och
för första gången tänkte han på, att de icke betraktades
som andra sjukdomar.
– Är det inte tröstlöst med alla dessa nevrasteniker?
frågade han för att söka trolla bort den misslyckade
frågan.
Läkaren log. Det syntes att han intresserade sig mindre
för dessa intervjuer, ofta späckade med lekmannens i hast
inlärda facktermer, från patienternas sida, än för någon­
ting annat. Han var upptagen av sitt. Han hade blocket

av mänsklighetens lidande framfor sig. Hans uppgift var
att behandla. Olyckorna i världen rådde han inte för.
Men för att inte desavuera den upplysning han själv
var behjälplig med att sprida, tillade han:
– Det är mest barn det där syftar på. Egentligen är
det små flickor.
Kvällen kom, Adrian försökte behandla sig i hemlig­
het, men han granskade hela tiden nyfiket flickans ögon.
Hon sprang emot honom, när han kom in. Hon ville
leka i hans knä. Han förde henne varsamt ifrån sig.
Den fasa, som bemäktigade sig Adrian, då han för var
kväll granskade flickans ögon, översteg allting. Han för­
sökte för var gång upptäcka, om hon visade några tecken
till blindhet.
Nätterna blev fulla av mardrömmar för honom. Han
drömde om gonorreiska regn. Varet strömmade ur rym­
den. Det rann från taken och från våningarna ovanför
hans huvud. Det trängde in i ögonen på skyldiga och
oskyldiga. Barn blev blinda under det de tittade uppåt
för att se på solen ... Han vaknade i ångestsvett.
Fullkomligt ensam förstorade Adrian allt i sjukdomens
värld. Hos all sjukdom ligger det en tröst i att få med­
dela sig med andra. All annan vänligare sjukdom inne­
håller också ett direkt vällustigt moment, vetskapen om
att andra är medkännande med ens olycka. Man ser
sjuka, som vällustigt njuter för fulla drag. De skryter om
sina krämpor, gör dem värre än de är och beter sig som
snikna, ifall någon vill förringa deras sjukdomars bety­
delse, som blivit till ett slags personligt värde för dem.
De råkar i gräl mitt under jämförelsen av sina respektive
sjukdomar. De frossar i andras medömkan. Könssjuk­

domen har icke denna fördel för de sjuka, och den räk­
nas heller icke till de sjukdomar, som någon har med­
lidande med.
Monomant intresserade Adrian sig vid denna tid för
sin sjukdom, och snart icke för något annat än den.
Sjukdomen träffar ett av de centrala av de mänskliga
organen. Den härleder sig från det, som till sin natur är
glädje. Det påminde om att förgifta brunnar, vilket är
det svåraste av alla brott, därför att det är bedrägeri mot
tilltron till den frikostiga naturen.
Hans relation till människor förändrades. Människorna
upphörde att intressera honom. Deras vanliga problem
föreföll honom fullkomligt likgiltiga. Han begynte lyssna
endast så fort hans egna frågor kom på tal. Girigt och
under stor hemlighetsfullhet bevakade han då vart ord,
som berörde ämnet.
Plötsligt började han runtom i staden upptäcka per­
soner han kände igen från besöken hos läkaren. Han
mötte den unga kvinnan med märket efter ringarna, som
han sett sitta och vänta på mottagningen första kvällen,
då han fått sin egen sjukdom konstaterad. En dag mötte
han grosshandlaren med den tunga klockkedjan över
magen. (Det var kubben han sett i Drottninggatshörnet
en spelande natt.) Han såg en vacker flicka med
kastanjebrunt hår, som han kände igen från Kungsgatan.
Han visste genast hur det var fatt med dem! Han kände
igen minst ett dussin andra. Hur stronga de allesammans
såg ut, när han mötte dem på gatorna! De rörde sig
som alla andra, troende att de vaktade sin hemlighet
väl. Men han visste den! De såg inte ens åt varandra,
när de möttes. Likväl förstod Adrian, att de såg honom.

Även de hade hans hemlighet klar för sig. De tänkte i
de ögonblicken som han. De veneriskt sjuka var samman­
svurna, de tillhörde en hemlig orden, det härskade fri­
mureri emellan dem. Med den egna hemligheten dold
inom sig, trodde de sig alla kunna lita på varandra.
De bildade en klan, de könssjukas klan, hemlig för de
oinvigda, dunkel, inofficiell, men för de invigda fylld
av knappt märkbara miner och riter.
Han lärde sig också att urskilja de sjuka, även om
han aldrig sett dem förr. Lite varstans i staden mötte
han personer med fel i någon led, med ett stelt ben,
vilka vanligtvis skyllde sin olycka på gikt, ledutgjut­
ningar, benbrott ... Han visste att de varit där! Han
kände deras hemlighet – de kroniskt könssjukas hem­
lighet, den om vilken de var tystlåtnare än stenen.
En kväll under sin tröstlöshets tid gick han ned på
”Morgonstjärnan” för att få litet omväxling. Han träf­
fade bohemerna. Där satt Kurt, där satt Vatten och ett
par till. Efter en stund kom också Traveller, stor, hängig
och lös. Adrian slog sig ned i deras sällskap och försökte
lyssna till, hur de talade om djupsinniga frågor.
Kurt var för kvällen frälst av en bok han nyss läst,
och han försökte beskriva storheten hos den för de andra.
– Ni ska se det artar sig! sade han. Människorna vet
mera nu än förr. Folk går inte längre och ramlar i dom
gamla fällorna!
– Dom gör inte det, nej.
– I motsats till förr, när dom rakade huvudstupa i.
– Det gör dom inte.
Endast Vatten var pessimistisk. Han höjde axlarna i

höjd med öronen, så att den magra hakan trycktes in,
gjorde en grimas och invände:
– Är du så säker på det?
– I den här hålan har det väl inte ändrat mycket på
sig, sade Traveller och såg medlidsamt upp från sin
tidningspacke.
– Folk har fått tid med annat än gräva ner sig i
moraliska affekter, sade Kurt och läste som ur bok.
– Förhållandet mellan könen har klarnat. Det är den
nya moralens förtjänst ... Vi har blivit fria och öppna
av oss nu för tiden.
– Vi kan vara med den vi tycker om. Vi har lyft av
oss oken. Det är den nya moralens förtjänst.
Adrian hade suttit tyst och lyssnat, hörande rösterna
liksom på stort avstånd, utan att få intresset väckt av allt
det abstrakta pratet.
– Har man förutsett de hemliga sjukdomarna med?
frågade han plötsligt helt oförsiktigt.
Kurt såg upp. Traveller visade en uttråkad min. De
andra endast stirrade mekaniskt på den, som för till­
fället talade.
– Det har man nog ... kanske.
– Jaså, sade Adrian och sjönk tillbaka i sin melan­
koli igen. Han önskade sig åter tillbaka i sin ensamhet.
Han hade ämnat bestrida det sagda, då han kände att
han inte förmådde det. Men Vatten hade rodnat.
– Vatten där tror det förstås inte, men han tillhör
ju en gång för alla den gamla stammen, sade Kurt
giftigt. Har vi inte ordnat det, Vatten?
– Med preventivmedel? Barnprat!
– Med allmän upplysning, sade Kurt.

– Jag är rädd för att vi inte har det ... sade Vatten.
– Där hör du! Det är hans tro på den nya tiden!
sade Kurt påstridigt. Vatten har sitt!
Vatten svarade inte denna gång, han slog endast en
sekund ned ögonen och tycktes känna sig obehagligt be­
rörd.
Detta ögonblick var nog för Adrian. Från den stunden
anade han i den misslyckade och glåmige Vatten en vän
och förtrogen. Därmed var Vatten upptagen i den hem­
lighetsfulla klanen ...
Samtalet gick över till utvecklingen i allmänhet, Kurts
käpphäst, och Adrian sjönk på nytt ned i ett slags dvala.
Han satt mittibland de andra och var ensam med sig
själv.
Denna kväll uppenbarade sig också Fagerlind på
kafé ”Morgonstjärnan”. Han kom insnokande som en
spårhund, var beredd att kasta om och vända redan i
dörrn, men då han fått syn på Adrian, kom han in och
satte sig i ett hörn.
– Jag slår mig ner ett tag ... Jag ska fara ut i lands­
orten och hålla föredrag till hösten, viskade han till
Adrian. Den vita skäggtofsen på hans haka tycktes, även
den, medveten om den annalkande höstens betydelse. Den
hade böjt sig framåt i en liten ljus krök.
– Ska du ... Adrian var långt borta i sina tankar.
– Låt mig för all del inte störa. Jag ska fara ut i
landsorten på en turné och sitter och tänker på mitt,
sade Fagerlind högre.
Mot väggmålningens Akropolis svävade tobaksröken
i slöjor. De andra lyssnade inte. De fortsatte ungefär
som förut.

Vatten, som blivit överrumplad förut, beslöt att ta igen
skadan.
– Vetenskapen står svarslös inför de fem frågorna
än. Det är mammuttänderna i Norra ishavet, det är ben
av hästar under Himalayas isbräer, det är förstenade
fiskar på Mount Everests topp, det är den mänskliga
Heidelbergskäken, som funnits tjugufem meter under
jordytan, det är kotorna av landdjur som trålare hämtat
upp från Nordsjöns botten!
Men Vatten hade talat förgäves.
– Har ni hört att man börjat arbeta med en stjärn­
atlas helt nyligen, som beräknas kunna utges om tre­
hundra år? frågade Kurt entusiastiskt inför sitt utökade
auditorium.
Fagerlind syntes anteckna hela tiden.
Traveller såg upp från en engelsk tidning med säll­
samt tät stil. Det syntes att han i hastigheten låtit sig
imponeras. Han riktade sina geléartade ögon mot Kurt.
– Var, om man får fråga?
– Nånstans i Amerika – jag minns inte riktigt.
– Det kan jag tro. Traveller återgick till tidningen,
efter att ha fått än mer vatten på sin kvarn, som stod
nästan dränkt i vatten förut, och Fagerlind antecknade
något på ett papper för sina föreläsningar.
– Det är utmärkt! sade han. Jag behöver allt pikant
stoff jag kan komma med.
– En stjärnatlas, avsedd att utkomma om trehundra
år, dikterade Kurt. Det är annat än små poesiböcker,
det, som kommer ut i dag och i morron kommer ingen
ihåg dem!

– Det går väl så sakta att fotografera stjärnor, sade
Vatten slappt.
Kurt låtsades inte höra. Han fortsatte som om han
tog åt sig allt klander för egen del.
– Och ändå säger man, att inte utvecklingen gått
framåt! Var har man ögon och öron? Den 3 juni år
2133 inträffar det en total solförmörkelse som blir syn­
lig över hela Lappland, från Torne älv till Lycksele.
Vi kan redan förutsäga det! Vi kan på sekunden förut­
säga, vad som inträffar om mer än hundra år ... Det
är ju helt enkelt fantastiskt!
Fakticitet gjorde alltid intryck, och de andra, som inte
sett lappen Kurt fumlat med i fickan, satt förvånade.
– Klockan 7.30 eftermiddagen den 11 juni 2048 kom­
mer det att bli en annan solförmörkelse, som syns över
hela det mellersta Skandinavien. Vi vet det redan! Vad
är det vi inte vet?
– Utmärkt! sade Fagerlind. Var kan man få de där
siffrorna?
– Det rör sig på en del håll, sade till och med Tra­
veller med en smula erkänsla.
– Om det rör sig! Det vill jag lova det gör!
Samtalet övergick till att bli alltmera kosmiskt. Kurt
rörde sig i stjärnevärlden som om han gått under på­
skruvade lampor i sitt eget rum. Han bländade med sina
kunskaper.
Adrian, som satt och var rädd för ensamheten hemma
och därför ville vara bland folk så länge som möjligt,
mindes en annan diskussion, då han en kväll gått på
gatan och tyckt sig vara en tiger ... Han hade den gången
måst lägga band på all sin kraft.

– Det är årbillioner bakom och årbillioner framför,
vad betyder mot sådant det lilla, som händer oss män­
niskor? frågade Kurt, alltmera uppgående i gränslöshet.
– Det är bara de okunniga, som tror de vet något,
sade Fagerlind ödmjukt. Fagerlind var förtjust. Han
antecknade sig hela tiden till minnes.
– Vad betyder en människa? Inte så mycket som ett
korn i ett korallrev en gång!
– Inte ens så mycket som ett dammkorn i rymden.
– Inte ens det!
Adrian satt i sina egna tankar. ”Den natten fick jag
den onda sjukdomen ...”, tänkte han för sig själv. De
kosmiska sammanhangen förmådde icke för ett ögonblick
att lindra hans smärta.








XXXV.

En sommar av oändlig blånad stod hetsande över sta­
den. Albinosgräset i Kungsgatans skugga skiftade i sma­
ragd. Klorofyllfattigt sträckte det sig upp mot filmstjär­
nans bleka leende och vitnade, ännu innan det hunnit
grönska.
Mornarna lyste storrosiga och röda. Men bensinen av­
färgade sig på dagarna, som blev blåa likt den. Violetta
skymningar inledde alla nätter. Från land till stad förde
bilringarna med sig blomfrön, vilka klämdes ned i den
svarta asfalten och dog. Ur stadens undre regioner upp­
steg tunga, sötaktiga dofter liksom av förmultnelse.
Vilsen som i en irrgång famlade Adrian omkring i den
hemliga sjukdomens fängsel. Driften började plåga
honom – en av sjukdomens värsta följder. Driften steg
abnormt. Han försökte med onani, som i barndomen,
men det tillfredsställde honom inte längre. Han läste i
en bok han fick fatt i, att smittan vid befrielsen kunde
tränga djupare in. Den sjuke råddes till avhållsamhet,
till dygd, till avlägsnandet av orena tankar. Han satt
länge, liksom utan att förstå, stirrande ned på det svarta
trycket.
Atmosfären i staden var fylld av sinnlighet. Alla kvin­
nor tycktes honom helt plötsligt obeskrivligt vackra.
Gatorna vimlade i ett slag av vackra kvinnor, som han

inte tyckte sig ha sett förut, kvinnor som under vintern
hållit sig innestängda i sina rum, men nu överallt kor­
sade vägen för honom. Celibatet tillsammans med den
ständiga uppmärksamheten riktad på det sexuella, det
som sjukdomen uppfordrade honom till, återförde honom
till puberteten igen och förblindade hans urval.
Han befann sig i förnedringens land. Dess karaktär
var hägringens. En dag mötte han Lisa Ek, som gick
på gatan gnolande på en av sina kupletter. Han skyn­
dade förbi henne, orolig för att hon skulle märka honom.
Strax därpå mötte han också Karossen. Han såg de oform­
liga länderna, och han ryste av fasa, när han tänkte
på hur de omslöt hennes sköte med bacillerna i ... Han
vände skyggt om och vek in på en sidogata, likt en flyk­
ting. Men sekunden efter ångrade han sig, att han inte
gått till Lisa Ek med ett förslag ...
Det var vid den tid av sommaren då de rika och fria
reste ut till skären för att uppgå i sol och hav. Den
gröna undervattensvegetationen antydde hur legenden om
sjöjungfruns fladdrande hår uppkommit. Från Kungs­
gatan gick paralleller ut till de sidenblanka vikarna och
skären. Förmannen, Pirka, hade farit ut på sin semester.
Outtömligt tycktes solskenet välla ned över gatorna,
där asfalten låg blank. Likt manetliknande väsen, kultur­
lösa och barnsligt öppna för intryck, lät människorna
sig dragas med av varma strömmar. Redlöst lät de sig
drivas omkring i detta flimmer av en sol, som försvann
en kort stund för var natt, men strax därpå var tillbaka
ännu hetare.
På kvällarna, då Adrian stod i cirkusgången och rev
biljetter, greps han ibland av en fullkomlig förtvivlan.

Den festklädda publiken trängdes kring honom. I mane­
gen gjorde voltigeryttarinnorna sina språng upp och ned
över de mjölkvita stona. Där inne luktade det sågspån
och djur. Urinstinkter vaknade hos de tröttaste av besö­
karna. Styrkan var det enda, som var värt någonting.
Smidighet och skönhet lyste emot honom vart han såg ...
Adrian stod utanför, som betraktare. Han såg de halv­
gamlas, de senilas snåla, sugande blickar inför kvin­
norna, som riskerade sina lemmar, sina liv ... Han kände
hur han själv föll. Snart skulle han själv betrakta voltige­
ryttarinnorna likadant ...
Han träffade kvinnor lättare än han någonsin träffat
kvinnor förr, kvinnor av alla klasser, med alla slags tan­
kar i sina huvuden, med alla slags reaktioner inför det
de såg och upplevde. Det inställde sig situationer, som
gav direkt anledning till närmare bekantskap. I ett slag
tycktes alla möjligheter ha blivit obegränsade.
Han var ett sjukt djur nu, ett pinat, flämtande djur,
som endast ville krypa in i ensamheten i sin håla. Hur
trött, psykiskt och fysiskt, han var vid denna tid! Han
längtade efter att få vara ensam, sitta hemma, sysslolös
stirra framför sig och bestirra sitt eget öde – och hoppas
på något, han visste inte vad. Hemkär som en gammal
människa förstod han helt plötsligt de gamla människor­
nas vanor, där de satt väntande på ingenting i sina
undantagna vrår, lyssnande och tänkande på ingenting,
möjligen på dagens gång eller på dödens steg på trap­
pan. Han började älska sömnen över allting. Sömnen
och ensamheten blev hans enda vänner.
En kväll, då han stod i cirkusgången, klädd i den
rubinfärgade rocken, kom plötsligt Tora gående. Hon

kom fullständigt ensam. Han såg henne på några stegs
avstånd, innan hon själv lagt märke till honom. Han
tyckte det var en evighet sedan de stått och talats vid
den där gången på klubben. Hon hade en röd blus med
svarta fållar och liknade på något sätt en kvinnlig sol­
dat. Han hoppades att hon skulle gå förbi utan att se
honom.
Endast ett steg ifrån honom stannade hon.
– Står du här ... Du som aldrig kom mera!
Adrian såg ned på sina rubinfärgade kläder. Han före­
ställde sig att det syntes rätt igenom kläderna att han
var sjuk. Även Tora kom nu för att håna honom ...
Han rev biljetten i två hälfter.
– Bänk fem, vänster, det är där borta, sade han kor­
rekt och lämnade det ena stycket tillbaka.
– Konstigt att jag kom att köpa biljett till just din
sektion ... Jag visste ju inte ens du var här.
– Konstigt är det.
– Kan vi inte träffas efteråt, om du är ledig? Jag
går alldeles ensam här i stan ... Säg, om du vill det!
Under föreställningens gång genomgick Adrian ett
fullkomligt inferno. Han föreställde sig de mest olika
situationer, som kunde uppstå, ifall han följde Tora hem
om kvällen. All hans åstundan efter en kvinna tycktes i
ett slag flugen sin kos. Han kände sig rädd för henne.
Han hade en förkänsla av, att hans tvekan skulle föra
honom dit han inte vågade sig, och Tora skulle förden­
skull känna sig besviken på honom och efteråt förakta
honom. Han skulle inte kunna förklara varför han sam­
tidigt åtrådde och undvek henne ... Voltigeryttarinnorna
red in på sina bredryggade hästar, gjorde sina konster

och försvann liksom i en dimma. Den tyska pojken,
femtonåringen, som inte ens lärt sig att läsa, men som
kunde sin enda konst till fulländning, alltid vaktad med
ridpiskan av sin far medan han tränade på eftermidda­
garna, sparkade sina fem sköra, färglysande glaskulor
mot cirkuskupolens topp och fångade dem som vanligt
på fötterna. I mellanakten drullade clownen in, utförde
sina tricks, gav upp sitt ödsliga ”ohooo”, tills han blev
utmotad av hästdressören, som förde in de tolv hing­
starna. Publiken applåderade, urinstinkterna frigjordes,
hästspillningen och sågspånen slungades långt in på par­
ketten. Programmet fortskred, föreställningens slut nal­
kades ...
Då Adrian efter föreställningens slut klätt om sig, vän­
tade Tora honom vid utgången. Hennes laxfärgade blus
lyste matt i den sidenlena skymningen. I Djurgårdsekar­
nas kronor susade det av svårmod, av krystad tivoli­
glädje och av förfall. Husen under kronorna stod bräck­
ligt gula i den utplattade banaliteten, om vilken hundra­
den av poeter skrivit sina sällsamt elegiska dikter.
Ingenting blev som Adrian hade tänkt sig, när han
följde Tora hem. De gick sakta. Hon tycktes inte bry sig
om vart de tog vägen. Han föreslog själv att de skulle
gå hem till henne. Hon föreföll själv oerhört ensam.
Hon syntes vara villrådig. Sommaren hade gripit till
och med den sakliga, oromantiska Tora med sig. När han
kom in i rummet, såg hennes böcker, hennes tavlor,
kände den nyktra doften i detta ovanliga flickrum, kom
han att låta händelserna kring deras första sammanträf­
fanden passera revy. Han mindes sig själv stå i regnet
en kväll med en bok av Friedrich Engels under armen ...

Han mindes socialisten, och han mindes den tid, då han
drömt om att besegra staden med sin kraft och sedan
med intellektet ... Det hela tedde sig så förunderligt
fjärran nu. Då gick han ännu längre tillbaka. Han kom
ihåg när han stått bredvid fadern och ett lövlass och
sett in genom ett fönster, där en vas med lönnlöv hade
liknat gröna, utspärrade händer. För första gången på
länge kom han för en liten stund bort ifrån sitt nuva­
rande tillstånd. Han tänkte på Tora framför sig. Han
kunde inte värja sig för det – han tänkte på den nya
människan ...
– Jag är rännstensunge, för mig är något som cirkus
en främmande värld, som jag inte begriper mig på, sade
hon en gång.
– Är du med på mötena än?
– Jag har slutat med det. Jag vart ensam där också.
Adrian tänkte på Jenny, ett slag tänkte han på Marta,
men inte med något hat, och då förstod han, att också
Tora där måste ha känt sig ensam. Hon hade sin konse­
kvens, sin klarhet, sin hjärnas enkla självständighet, men
hon hade ingenting att tala om tillsammans med flickor,
som drömde om en röd stuga under ett äppelträd. Hen­
nes guldörhängen blänkte kvar under hennes hår som ett
minne av en gången generation av kvinnor.
När han skilts från Tora, tyckte han att sammanträf­
fandet med henne icke hade haft någon betydelse, och
ensam med sig själv började hans tankar åter att mala
kring den onda sjukdomen, som de inte förmådde be­
segra.








XXXVI.

Sakta släpade sommardagarna sig fram. Adrian ville
icke uppsöka Marta förrän han var frisk – det var en
av egendomligheterna, som hade att göra med sjuk­
domens psyke. Han ville vara stark, då han träffade
henne denna gång. Svag, som han var, var han rädd han
endast skulle ställa till ett jämmerligt uppträde.
I ensamheten föreställde han sig stundom detta möte.
Han undrade vad Marta nu gjorde och hur hon betett
sig, då hon fått veta att hon var sjuk. Han föreställde
sig hennes förtvivlan vid misstanken, att hon kanske dra­
git in också honom i olyckan. Han erfor tillfredsställelse,
då han i inbillningen gång på gång gick igenom deras
nästa sammanträffande.
Hans erfarenheter hade varit för dyra för att han
omedelbart, om de träffades, skulle börja anklaga henne.
Han visste inte riktigt hur han skulle börja ... Fullt
klart föreställde han sig aldrig detta samtal. Väl en
gång frisk skulle orden ge sig själva ... Och framför
allt – han litade till hennes egen känsla. Marta själv
skulle förstå allt. Och om hon då fortfarande var sjuk,
skulle han till slut förlåta henne, böja sig ner till henne,
trösta henne ...
Ofta gladdes han åt, att han inte lämnat ut Martas
hemlighet till någon, till exempel till läkaren. Han hade

behållit hennes hemlighet for sig själv. Allteftersom
tiden gick kände han sig alltmera nöjd med denna anord­
ning. Ifall han första kvällen hade utlämnat henne till
läkarens kortregister över de sjuka, skulle han efteråt
ha känt förtvivlan över det. Han trodde ibland, att detta
var en defekt visserligen, som berodde på nedärvda före­
ställningar om den skamliga sjukdomen, men det för­
ändrade icke ett ögonblick hans beslut. Han kunde i sitt
nuvarande tillstånd inte inse, att det var de sista resterna
av hans kärlek till Marta.
Men det egendomligaste av alltsammans – han kände
sig rädd för henne. Utsikten att i en stad på en halv
million människor stöta på Marta, innan han ännu hun­
nit bli fullständigt frisk, fyllde honom med ständig
rädsla. Han bevakade gatan framför sig var han gick.
Han undvek hennes trakter. Han fruktade för var dag att
bli överrumplad av henne. Det var han, som kände skam!
Han förstod heller inte, att han var en dålig ankla­
gare ...
Ungefär lika utvecklade sig för var gång Adrians sam­
tal med läkaren. När han kämpat ensam någon tid, tog
han åter mod till sig att fråga mannen i den vita rocken
om något. Han grubblade på det ett par dagars tid.
– Törs jag ... ha en kvinna någon gång? frågade
han en kväll stammande.
Då han frågat, kände han sig skamsen och önskade han
haft det ogjort igen. Han hade endast velat tala vid
någon.
Läkaren tycktes van vid sådana frågor. Han fortsatte
behandlingen på sitt mekaniska, ointresserade sätt.
– Jag menar med all försiktighet ...

Läkaren stod och tycktes tänka på någonting helt
annat.
– Om försiktigheten räcker så.
Så svarade en läkare. – Får man halshugga en män­
niska? – Bara inte människan blir skadad så, svarade
läkaren! Och strax efteråt erfor Adrian på nytt den kväl­
jande olusten över sin fråga. Han kände sig likt en brotts­
ling, vilken begärt att få begå ett nytt brott.
– Det är klart jag inte skulle ta den risken, sade han
bestämt. Han kände med sig själv, att han inte alls
ämnat framställa frågan. Hans fordringar på sig själv
var ännu för starka. Hans ansvarskänsla var alltjämt
oanfrätt och frisk. Alltjämt höjde den sig ur förned­
ringen med en bondsk och stolt resning.
– Bäst att inte göra det!
– Det är klart jag inte gör det. Då förstod han också
vad det var – han hade endast velat tala om sina bekym­
mer med någon, och över läkaren, den ende som visste
om hans hemlighet, stjälpte han alla sina bekymmer.
Sådant var förnedringens land, till en början inte så
grällt förskräckande, inte så fysiskt plågsamt för dess
invånare som många av profeterna förkunnade, men
istället kaotiskt, motsägelsefullt, psykiskt förkrossande.
Det var en undervegetation av sällsamma snår, bland
vilka en ensam människa förirrade sig och gick vilse.
Några dagar försvann. Adrian ängslades för var kväll
han gick trappan uppför till mottagningsrummet med
ständigt nya väntande, och innan han steg in bad han
en bön, vilket han inte gjort på länge. Liksom på av­
stånd hörde han hur läkaren småpratade under behand­
lingen:

– Undvik att hoppa, åka cykel, alla häftiga rörelser.
– Jag hoppar inte ...
– Det är bra. Annars kan det gå galet. I kväll tycker
jag det ser bättre ut.
– Ja.
Adrian iakttog med besynnerligt intresse, hur läkaren
förändrades, då de blivit närmare bekanta. Läkaren hade
själv kommit under inflytande av psykosen. Han kände
själv behovet att få meddela sig. Inte ens han förmådde
i längden värja sig mot alla dessa nevrasteniker, som
anföll honom med sina bekymmer ibland ända till åtta
timmar av hans dag.
En kväll kom det fruktade, då läkaren trodde sig ha
upptäckt, att sjukdomen spritt sig. Inkapslingen hade
brutit fördämningarna ... Provet visade det. Adrian var
alltför modlös för att genast reagera inför den nya faran.
– Varför just jag ... upprepade han endast från en
tidigare gång.
Läkaren tycktes retlig denna kväll. Det som inträffat
gick mot beräkningarna, det gick illa. Åter förvandlades
han till domaren.
– Här har ni fått för era synder!
– På ålderdomen skulle det inget ha gjort, men nu ...
– Passopp, det kan komma igen på ålderdomen!
Spökena dansade för Adrians ögon. Han kände, hur
han helt och hållet befann sig i läkarens våld.
– Om ni ser er omkring och lägger märke till de där
gubbarna med deras besvär, så är det mestadels ung­
domssynder. Det är det som kallas att ha sått sin vild­
havre, fortsatte läkaren skoningslöst.

– Jag som skulle göra så mycket ... Jag som hade
så många planer ... sade han stammande som ett barn.
– Så säger de alla, men alltid när det är for sent.
Kom ihåg att av alla män, som lever här i staden tills
de blir femtio, så klarar sig numera inte ens hälften för
det ni har råkat ut för, mer eller mindre svårt natur­
ligtvis. Kvinnorna klarar sig i större antal, och ändå är
det på något sätt värre med kvinnorna ... Att så sin vild­
havre heter det så vackert!
– Jag trodde det var den andra sjukdomen som var
värst, sade Adrian åter fullkomligt opartiskt, som om
det varit en annan, de talade om.
– Det är några procent bara. Det skulle inte vi läkare
få så mycket att göra av. Det lät som om han ämnat
säga: – Det skulle inte vi läkare kunna försörja oss på.
Men det sade han ändå inte.
– Er sjukdom är den värsta, sade läkaren, då Adrian
teg. Man vet var den börjar, men aldrig var den slutar.
Det är däri som den är värst.
– Över hälften? sade Adrian förvånad. För första
gången fick siffrorna en viss realitet för honom.
– Och att resten undkommer beror mest på att de inte
haft tillfälle, eller också har de rätt och slätt haft tur,
hur konstigt det än låter. Alla har de löpt risken.
Doktorn, som blivit domaren igen, såg sig omkring
på tortyrredskapen och sade:
– Vi måste ha bort hemlighetsmakeriet. Sjukdomen
är inte skamligare än otroheten, som flertalet lyckas
dölja. Den är bara konsekvensen av den. Ni är i alla fall
ogift, ni är er egen.

Det hördes att han än en gång talade för att trösta.
Men även dessa ord var stansade av yrket, av lång vana.
Det blev tyst inne en stund.
Aldrig hade Adrian varit så nära revolten. – Det är
sista gången jag kommer hit, ämnade han säga. Läkaren
förekom honom:
– Jag vet inte annat än att vi får lägga in er.
– Det gör jag aldrig! Adrian brusade upp.
– Ni får ha tålamod då.
Så lätt hade det varit för läkaren att hantera honom.
Och sekunden efteråt förstod han, att denne endast hotat.
Även han var trött, led, utsliten, för resignerad till och
med för att döma.

*

Likt underliga, skuggiga fläckar på en för övrigt sol­
belyst yta förflöt Adrians dagar. Överallt, i arbetet på
posten, under extraarbetet på kvällarna, om nätterna,
när han sov, såg han alltid mottagningsrummet framför
sig och tyckte att hans öde därinne avgjordes. Det var
först långt efteråt som han kommit sig för att iaktta
den övriga inredningen i detta mottagningsrum, som
hade förkritade fönster, som icke liknade ett vanligt mot­
tagningsrum, utan ett ställe, dit människor flydde med
sina hemligheter och viskande lämnade ut av dem precis
så mycket som behövdes, aldrig mer. Nära tre månader
hade gått. Han hade under tiden lärt sig meningen med
alla dessa små cylindrar, glasbitar, speglar, tuber, sond­
rar och förnicklade instrument, av vilka de flesta
anbringades under stor smärta. Han hade börjat få den
långvarigt sjukes intresse för allt det tekniska, som hörde

sjukdomen till. Han hade till och med lärt sig allting
i väntrummet utantill, granskat bokryggarna, bläddrat
i alla de fosterländska tidskrifterna och ett otal gånger
hunnit se igenom det konstnärliga fågelalbumet på bor­
det. Sådant var de hemligt sjukas bibliotek. Ingen läste
i det. Alla var de för oroliga. Men en eftermiddag, då
Adrian satt ensam där ute, tog han ett par böcker och
läste för sig själv. Han läste Karlfeldts dikter och Wad­
mans Samlade skrifter om vartannat. Det var uppma­
ningen ”Lägg tungt och fast din hand i bordet och
som ett lejon kungligt ryt”, och det var Pillmans pro­
blem och ålderdomens. Det lät underligt främmande allt­
sammans. En stund senare smög han skyggt in i mot­
tagningsrummet, när läkaren vinkade, att han kunde
komma. Då tyckte han att litteraturen aldrig hade befattat
sig med hans verklighet, och han kände åter, att han var
fullkomligt ensam i sin egen värld.
En händelse kom och bildade ett besynnerligt, förbryl­
lande avbrott i denna skuggiga räcka av sommardagar.
En kväll, då Adrian skulle gå in i mottagningsrummet,
röck han till som för ett piskrapp. I dörren bredvid,
utgångsvägen, kom Kasparson plötsligt gående. Han
skulle till att hälsa, då den bleke brevbäraren hastigt
såg åt sidan. Han ville tydligen inte bli igenkänd här.
Uppskakad kom Adrian in till läkaren, som märkte
hans oro. Han gjorde undersökningen som vanligt, fort­
satte behandlingen, skrev in resultatet i kortregistret.
Adrian förmådde inte hålla tillbaka frågan längre, och
instinkten förde honom på rätt väg.
Han sade, som om han i förväg känt till Kasparsons
ärende:

– Han, brevbärarn som nyss gick ut, är det väl bra
synd om? Jag känner honom nämligen.
Omisstänksamt gick läkaren denna gång i fällan.
– Den mannen har haft sitt i fyra år nu. Det är inget
att göra åt det, sade han helt oförbehållsamt.
Adrians ansikte vitnade av skräck. Ryckigt, likt bil­
derna på en dåligt gjord film, skymtade en lång rad av
scener med Karsparson förbi i hans medvetande.
– Fyra år ... stammade han. Hans nyfikenhet var
plötsligt som borta.
– Han har visst bytt läkare ett tjugutal gånger, och
nu kommer han tillbaka hit till mig ... Det enda jag kan
göra är att råda honom att vänta.
Läkaren fortsatte med sitt utan att misstänka något.
– Vänta? Och hur länge kan han få vänta? frågade
Adrian viskande och tänkte åter på sitt eget fall.
– Man får räkna med att sjukdomen självdör till
sist. Den brukar göra det, men när ... Ja, det vet man
inte riktigt.
– Fyra år, stammade Adrian för sig själv ännu när
han skulle till att gå. Han stapplade frånvarande utför
trappan.
På gatan blev han stående en sekund som om han haft
att ta ett steg in i en nyupptäckt, en främmande värld.
Han kände sig rädd att möta kamraterna vid posten om
morgonen. Om natten drömde han vanvettets konturupp­
lösta drömmar. När det dagats, var det det första han tänkte
på, och han kände det som om han fått en återförvisning
till förnedringens land, denna gång på ändlös tid. Kas­
parsons hemlighet hade plötsligt vikit undan sin slöja ...

*


Adrian närmade sig nevrastenin nu. Det var den van­
liga utvecklingen. I hemlighet tänkte han endast på sin
sjukdom. Han pysslade med den i tanken om dagen, i
drömmen om natten. Han, som skulle ha uträttat stora
ting, drev omkring i den förvillade verkligheten likt ett
flarn. I Moderats hem granskade han alltjämt fylld av
fasa den lilla flickans ögon. Han sov knappast mera. Han
aktgav på de minsta symtom och skänkte dem oerhörda
proportioner. Inför läkaren blev han alltmera otålig.
Läkaren i sin tur tappade tålamodet och blev tvär. För
länge sen hade Adrian tappat tron på ”den exakta” veten­
skapen. Sjukdomen följde den inte, lydde den inte. Han
förde oavlåtligt också detta ämne på tal med läkaren,
men läkaren tycktes heller inte tro på någon ”exakt”
vetenskap. Läkaren var fatalist. Hans tro på läkarveten­
skapen närmade sig religionen. Människokroppen var
icke någon maskin, som kunde skadas först för att repa­
reras sedan. Ibland skadades den inte, stundom lät den
sig icke repareras igen. Den följde vissa mekaniska,
kemiska, fysiska lagar, men lika plötsligt kunde den
vägra att följa dem. Den lät trots alla beräkningar något
återuppbyggande icke ske. Adrian kände tomrummet i
tanken komma sig närmare. Han ansträngde mannen i
den vita rocken för att få något att hålla sig fast vid i
detta svindlande tomrum. Läkaren blev också förtvivlad.
Han visste mycket, men ”exakt” var det icke! Även läka­
ren tycktes tro på undret. Läkaren blev ett slags konst­
när, som endast i kraft av sin begåvning kunde skapa
något, men då skapa fritt, av inget. Genom ansträngning
syntes intet lyckas. Allt flöt. Gränserna upplöstes, och
med dem försvann förtroendet, varjämte exaktheten i

mottagningsrummets förnicklade värld icke kunde hittas
igen. Den var och förblev borta.
Läkaren själv arbetade som ett djur. Han hade blocket
av mänsklighetens lidande framför sig. Han slog sig
själv blodig mot dess orubbliga tyngd. Han förtjänade
massor av pengar, men vad betydde det? Han hade några
anvisningar att följa, några vetenskapliga rön att hålla
sig till, några instrument att experimentera med, några
få tillfällen till glädje, då han såg sig lyckas. Men för
övrigt hade han endast de förtvivlade, som tiggde om
svar på sina i en evig cirkelgång gående frågor. Adrian
betraktade läkarens sorgsna, av för litet sömn uppsvullna
ögon och hatade honom, då han inte kunde hjälpa. Så
gjorde de alla. Han undrade allt oftare hur läkaren
kunde ha hustru, barn och tjänstefolk i en våning bred­
vid mottagningsrummet, där han själv till armbågarna
grävde sig ned bland de könssjukas baciller? Grep honom
inte skräcken själv ibland, då han tog en kvinna i sina
armar? I längden lär sig en läkare och en patient att
studera varandra, att lura på varandra, att ge akt på var­
andras kast, och till slut blir det läkaren, som blir objek­
tet för patienten. Efter de månader som gått var Adrian
hunnen dit. Hur levde en sådan människa? Han tänkte
på det ofta.
Men under den spirande misstron till vetenskapen, som
intet förmådde i hans eget fall, hade Adrian börjat för­
vandla sig själv till vetenskap. Nog var det underligt!
En del av hans kropp befann sig i olag, och likväl för­
ändrades av detta hela hans livssyn, hela hans värld,
hans hjärna registrerade ingenting annat än dessa begrän­
sade intryck. Nu inriktade han all sin uppmärksamhet på

att studera sig själv. Nu undgick honom inte längre den
obetydligaste smärta. Den minsta förändring fick en
oerhörd betydelse för honom. Även hans försiktighet blev
sjukligt noggrann. I misstron mot läkaren övertog han
själv vakthållningen.
Det var längesen Adrian läste böcker. Det hade gått
lång tid sedan han börjat i studiecirkeln – och slutat
i den, då det gick för sakta. Det var i ett avlägset för­
flutet han hade velat besegra sin omgivning likt en
naturkraft, som slår sig fri. Det var längesen han sjöng
Joe Hill och stod med en bok av Friedrich Engels i en
portgång en kväll, medan regnet studsade i gatan. Han
tyckte själv, att åratal förrunnit sedan dess.
Nu återupptog han besöken på biblioteket, men det
var en särskild sorts böcker han läste, under det att som­
maren stod blå utanför fönstren och han ständigt led
av rädslan att stöta på bekanta där inne. I misstron mot
vetenskapen och läkaren övertog han själv studierna av
sjukdomen – nevrastenikernas enda verksamhetsiver,
som han drev till en monomans intensitet. Med osviklig
säkerhet letade han sig snart bland mängden av böcker
fram till just de ställen han sökte. I Cellinis liv, skildrat
av honom själv, i Näktergalen i Wittenberg, i massor
av romaner och noveller spårade han upp varje antyd­
ning, även där författarna sökt att dölja sig under om­
skrivningar – för att inte förråda någon kunskap i det
misskända ämnet. Han upptäckte redan på tonen, om
någonting var äkta eller falskt. Han läste mellan raderna.
Han arbetade likt en spårhund i denna sällsamt trass­
liga skog av hämningar och feghet, av förställning och
förljugenhet. Han ängslades och brann av intresse, och

hans liv stod i en låga, som spred endast denna förgif­
tade rök.
Det var de veneriska sjukdomarnas världslitteratur han
fann, då han undersökte bibliotekens gruvor från sin
särskilda synvinkel, monomant, narkissiskt, självbestir­
rande likt en indisk yoga. Han betraktade nu allt som
här mötte honom från sin nya utsiktspunkt, och då tyckte
han sig förstå, varför den stora människoälskaren blivit
en människohatare, varför komedianten blivit en sorge­
spelsförfattare, varför den födde idyllikern kommit att
bli världens störste tragöd. Han begynte grubbla över
denna dystra krönika. Mänsklighetens gissel i hemlighet
utgjorde sedan människornas barndom en större volym
av lidande än vattnet i oceanerna. Med hans eget fall
inordnade sig plötsligt millioners, medan gisslet allt­
jämt svängdes kring jordklotet och överallt träffade om­
kring sig.
Överallt hade det viskats, överallt hade det tisslats i
hemlighetsfullhet, inte endast de enskilda emellan, utan
till och med mellan nationerna. Tyskarna kallade sjuk­
domen för ”fransosen”, polackerna ”den tyska sjukan”,
holländarna ”spanska koppor”, perserna ”turkiska smit­
tan”. Ingen vågade stå för den! Alla ville de skylla på
sina fiender!
Han tog det grundligt, och i veckor, sedan han slutat
arbetet för dagen, innan han först skulle upp till läkaren
och sedan till extraarbetet om kvällen, samt nätterna
igenom, när han inte kunde sova, läste han sitt special­
ämne. Han följde dess historia från den tid, då man trott
att de onda sjukdomarna kom av smuts och ovårdnad,
eller härledde dem från det gamla Rom, välluststaden,

då lättingarna där blandat sig i perversiteter med lik.
Allt omkring detta ämne var dunkelt. Han hittade ett par
knapphändiga rader från den tid då de sjuka endast an­
befallts att ligga till sängs för att bli friska. Han fann
magins historia, först den svarta, sedan den vita, men
undret fann han överallt, och han kunde till slut inte
finna, att utvecklingen gått mycket framåt. Han företog
på liknande grund en nyvärdering av Amerikas upptäckt.
Det var efter det han funnit uppgiften, att Columbus
fört in syfilisen till Europa med sin skeppsbesättning,
och han satte ifråga huruvida vinsten var värd sitt pris?
Han följde sitt eget fall till de gamla medeltidsgravarna,
och för första gång på länge erfor han en ny gemen­
samhetskänsla med avdöda bebyggare. Han visste sna­
rare för mycket än för litet om sitt ämne, och det
hade endast till följd att hans misstro ökades, då han
mekaniskt för var gång på nytt sträckte ut sig på läka­
rens bänk.
Men först och sist läste han läkarböckerna, under bul­
tande oro, under ett förstulet hån åt dem som skrivit dessa
boksidor och i grund och botten likväl ingenting vetat!
Nu var han själv i denna egendomliga magis våld, som
han tidigare föraktat. Själv visste han, hur det runt om i
Sverige satt massor av sjuka, vilka mödosamt, med fing­
ret följande tryckraden, stavade sig fram genom lika­
dana böcker för att finna beskrivningen på sina krämpor
– tuberkulos, kräfta eller helt enkelt endast inbillade
sjukdomar, som tilltog så snart de läste i läkarböckerna.
Han mindes synerna från Humla, där Sigrids mor var en
sådan. Han mindes hur han föraktat henne och hur han i
Sigrid alltid sett en förnyad och illa moderniserad bild

av modern. Det var läkarböckernas stora, nevrasteniska
läsarkår, bokförlagens säkraste kundkrets, de som off­
rade allt för sina böcker som för sitt liv. Så noga läste
heller inga andra något, som kom ut på tryck. Men med
rådjurs skygga, vilda blick läste de könssjuka sina läkar­
böcker. Dessa måste begäras från bibliotekarien. De hölls
gömda i bibliotekets skummaste vrå. På särskilda hyllor
stod de veneriskt sjukas litteratur, liksom man fruktat
smitta av böckerna själva. Även i biblioteket var klanens
organisation, kastens särställning understrukna och för­
tydligade. De sjuka, som var skygga förut, blev än skyg­
gare där, då de med förlägenhet i blicken vände sig till
bibliotekarien med sin begäran. Skuldmedvetna försökte
de dölja sig utan att lyckas. Den kvinnliga bibliotekarien
betraktade dem med medlidande. Efter att ha fått vad de
ville, smög de sig godvilligt in i det mörkaste hörnet av
salen, där de trodde ingen lade märke till vad de läste.
I girighet och ångest vände de sida efter sida i bestraff­
ningarnas bok ...








XXXVII.

Likt en spanande, grå fågel sköt en flygmaskin i de
ljumma sommarkvällarna högt över Kungsgatan. Vackert
ritade den sin kurva över den allt folktommare staden,
där alla, som kunde det, lämnat gator och vardag och
rest ut till land och hav. Men djupt nere på Kungsgatan
gick Marta. Dagar i ända trodde hon fortfarande att hon
var frisk, och då någon gång de oroande tecknen kom,
förjagade hon ännu sitt tvivel.
Likt ett snöskred, som drar allt mer och mer med sig,
drog Marta denna sommar in massor av män i den onda
sjukdomen. Då hon väl upptäckt, att allt inte längre
var som det skulle, beslöt hon sig visserligen för att vara
försiktig. Men då männen inte direkt krävde det, lät
hon dem sköta sig själva. Hon ville inte bli misstänkt
av dem. Hon visste, att många av hennes väninnor gått
sjuka i lång tid, utan att de blivit upptäckta för det.
Hon smittade många.
En kväll tog hon en gift man. Det var bara en till­
fällighet som gjorde, att han kom till henne. Det var
en lördagskväll. Han och hustrun hade råkat i gräl, häf­
tigt, så att alla hänsyn föll. Han slog igen dörren efter
sig och gick ut på en restaurang, och därefter gick han
ut på Kungsgatan, och där träffade han av en händelse
Marta, som var ledig just då.

Han följde henne därför att han inte ville vända hem
till hustrun som en toffelhjälte, utan som en segrare, och
därför att han ville visa sig själv, att han var en karl
för sin hatt. Han stannade hos Marta i två timmar.
Andra gången skyddade han sig, men den första var han
alltför uppriven, och han brydde sig inte om att göra
det. Marta tvingade honom till att skydda sig den andra
gången. Men det hade varit nog med den första ...
När han kom hem sent, gick han och lade sig i sin
säng, och då tyckte han att han var en segrare. Hustrun
sov inte, men hon låtsades sova. Hon hade ångrat sig
redan. Två dagar senare var hon åter god, och de var
tillsammans som de brukade. Det var samma natt han blev
smittofarlig ... På morgonen efter märkte han tydligt
tecknen. Hustrun drogs med i det, och det som började
nu, det tog mer än några timmar – det tog sommaren
och hösten.
Marta levde sitt liv. På eftermiddagarna sprang hon
in på en automat och åt ett slarvigt mål mat. Så snart
kvällen kommit med dröjande skymning gick hon ut.
Hon började på nytt. Hon glömde.
På sommarn kommer turisterna. Ibland är de tjänste­
män och köpmän från de små städerna ute på det svenska
landet. Det är sådana som inte stort mer än en gång vart­
annat år, trots det korta avståndet, kommer sig för att
resa och hälsa på i sin huvudstad. ”Res och se er om­
kring i ert eget land!” De har minnen av de stilla
almarna, av de vita husen, av det tysta tasslet i små­
staden i sin själ. I Stockholm tycker de sig för ett par
dagars tid kunna låta sig uppslukas av oceanen. Under
dagens lopp sköter de sina affärer, går på museer, tar

väl vara på alla sina pengar och på allt, som finns att
se. De vet att de måste leva på det ett helt år och måste
berätta om det efteråt. Men på kvällen går de på restau­
rang. När natten kommer med ensamhet och upprymd­
het, när livet blir lekande sorglöst och lätt, blir frestel­
serna starka. Stockholm är stort, här syns inte en enskild
människa. Det är skönt att synas i den lilla staden, men
det är också skönt att en gång emellanåt kunna gömma
sig i den stora! En vacker tjuguåring med höfter som
Äventyrsland inser ens betydelse? Hon stannar nästan
godvilligt, fast det är mittpå den bullersamma gatan. En
gång är nästan ingen gång ... Slumpen syns spela in,
strax hörs förebråelsen svagare ... En gång är nästan
ingen gång, och tillfället kommer kanske aldrig åter.
Marta visste inte själv vilken lockelse hon utövade.
Hon kunde inte själv se sina höfters äventyrsland. Hon
mindes bara enstaka av de män, som upptäckte henne
och följde henne. Hon kom ihåg en, som hade en påse
med leksaker åt barnen med sig och ställde påsen nere
vid dörren, medan han stannade. Han hade ämnat resa
på kvällen, men nu reste han i stället på morgonen. Marta
gav och tog, hon var kvinna. Hon visste heller inte hur
svårt det kunde vara att låta behandla sig i de små
städerna, där allting är så nyfiket, spanande tyst, där
vattnet i kranarna rinner så sakta ...
Marta fick aldrig reda på dessa fall. De höll sig undan
för henne med sin hemlighet. Långa tider var hennes
sjukdom liksom latent. Hon hade icke själv större obe­
hag. Hon trodde hon misstagit sig och mindes kvällen
tillsammans med Dolly. Hon levde som vanligt.

Några kvällar senare tog hon en ljus pojke. Han hade
aldrig haft en kvinna förr. Han bodde hemma hos sina
föräldrar. De var mycket stolta över honom, och hans
mor trodde, att hon delade hela hans värld. Hon bru­
kade säga:
– Vår tids föräldrar har inga hemligheter mellan sig
och sina barn!
Oskyddad gav han all sin ungdom, all sin tro åt Marta.
Marta hade känt sig frisk de senaste två dagarna. Hon
var för en gångs skull själv glad. Då hon likväl ville
lära honom försiktighet, började han gråta så vuxen han
var – det tekniska äcklade honom. Hon tyckte synd om
honom, hon tyckte också om honom. Hon blev i ett slag
den enkla, moderliga landsflickan, som gav sig åt den
pojke hon älskade av kärlek, utan alla andra tankar. Hon
tog emot honom i tron att det skulle gå bra. Hon tyckte
han delade med sig åt henne av all sin kraft.
– Gör dig väl ren där borta, sade hon efteråt.
Han vände upp sitt förvånade, ljusa nittonårsansikte
mot henne och förstod henne inte. Marta var själv nära
att brista i gråt över att hon sagt det. Hon tröstade sig
med att det ändå skulle gå bra.
Det gick likväl illa. Hans första erfarenhet av en
kvinna kom att bli en könssjukdom, och eftersom han
bodde hemma hos föräldrarna, måste han låta behandla
sig i hemlighet.
Han höll på i över ett halvt års tid, medan han hela
tiden levde i skräcken, och som han inte hade några
pengar till utgifterna, måste han ”låna”, där han arbe­
tade. Så förlorade han sin plats. Han ansattes av för­
äldrarna, och av modern mest. Han uppgav aldrig vad

orsaken hade varit. Han teg. Han skulle ha tigit, även
om de hotat att ta hans liv.
Det är från kvinnan som all vår lycka kommer, men
också all manlig förödmjukelse och smärta, och hon
själv kan icke förvandla världen. Marta beslöt sig många
kvällar denna sommar att känna det ansvar som männen
icke själva kände. Men sommarn stod het, hon måste
själv leva, och nästa morgon hade hon glömt vad hon
sagt sig dagen före.
Kungsgatans barn, som gick kvar i dess skugga, ön­
skade sig också bort. Långt ute vid en sidenblank vik låg
Viran, låtande män segla sig över vattnen, från en tjär­
doftände båtsud betraktande sjöjungfruns gröna hår.
Hon var redan brun av hälsa. Allt fler lämnade Kungs­
gatan för att resa efter henne. I gengäld kom en del av
dem, som kunnat vara borta, ditin för att roa sig över
ett par dagar. Det var Martas uppgift att roa dem. Och
hon gjorde det, därför att hon kunde, därför att hon
var ung och vacker och därför att de väntade att finna
henne där.








XXXVIII.

En dag i juli, då sommarhettan var pinsam, satte Marta
och Dolly sin plan på landsresan – den tidigaste plan
de någonsin haft gemensam – i verkställighet. De hade
talat om den flera gånger. Marta hade varskott hemma.
Modern hade likväl inte svarat än. Kanske väntade hon
besöket först till söndagen, sedan uråldrig tid besöks­
dagen på landet. De båda flickorna for en vardag.
Dolly kom till mötesplatsen i stor stass. Hon hade
särskilt lagt an på utstyrseln till denna resa. Hon var
klädd i svart från topp till tå. Den smärta jackan av
sammet gick att ta isär, och med ärmarna borttagna,
med nära halva kroppen naken, verkade hon förförisk i
den dräkt som små stockholmska midinetter, enkla flickor
från Avesta och Trosa, sytt henne efter det senaste snittet
från Paris. Hatten, vidbrättad och beskrivande en sve­
pande mjuk linje, likaså den av svart sammet, över­
skuggade Dollys blekta skönhet. Förmiddagssolen väl­
signade till på köpet hela denna lättjefulla prakt.
Marta var från början orolig. Någon kväll tidigare,
då hon ansträngt sig för att få ihop en större summa
pengar än vanligt, hade hon måst dricka sprit för att
orka hålla ut. Den onda sjukdomen hade då blossat upp
fullt tydligt. Hon beslöt sig att inte dela med sig av sina
farhågor åt någon. Hon beslöt sig att till varje pris verka
glad denna dag, som om den varit hennes sista. Hon

ämnade göra ett flott intryck på föräldrarna. Hon kände
sig stolt över att ha Dolly med.
Under en del uppmärksamhet nådde de plattformarna.
Det var längesen Marta hade varit på landet nu, och
hon blev en smula spänd på det, så fort hon fick se
det väntande tåget. Hon såg till en början inte till någon
bekant. Till slut upptäckte hon en enda, skräddarsonen
hemifrån, Arne, som varit in en vända på morgonen
för att hämta någon tygpacke. Ur bröstfickan stack ett
föremål i trasigt silkespapper upp. Då han gick förbi
henne, utan att våga hälsa, såg hon att det var en hop­
rullad fiolsträng. Han tog upp den och fingrade på den
ett par gånger, innan tåget gick.
Utefter järnvägslinjen arbetade bönderna med höet. På
ett fält räfsade en statare omkring med en fantastiskt stor
hästräfsa. Längre nedåt blev fälten vidare. Även kvinnor
var sysselsatta med höet. Marta gav Dolly en del upp­
lysningar om sådant de såg. För resten tittade de stilla­
tigande på trakten.
– Så där har jag också gått. Det var längesen nu ...
Jag kommer gott ihåg det.
– Var det inte roligt? frågade Dolly naivt.
– Ibland så.
Marta såg ner på sin grå dräkt. Den var inte så dyr­
bar som hon skulle ha önskat, men i alla fall rätt
snygg än.
– Att gå så där och efteråt lägga sig och sova i höet?
– Jovars, sade Marta dröjande.
En flicka, som gick och räfsade tätt intill järnvägen,
vinkade åt tåget. Hon hade nakna ben och högskaftade
kängor. Marta svarade med att vifta igen.

– Jovars, sade hon. Det var roligt ibland, riktigt
roligt ...
De satt och småpratade om allt möjligt. Dolly sträckte
ut sig i kupéhörnan så att den svarta sammetsdräkten
stramade. Marta såg på henne med beundran. Hon tänkte
på att föräldrarna skulle göra stora ögon, då de fick se
henne. Vid ett uppehåll på en av de små stationerna
granskade de innehållet i väskan de hade liggande i
bagagenätet. Det var Martas, en fyrkantig, svartlackerad
väska med rött lås.
Flickornas förning var enkel. Marta själv hade med
sig några saker åt småsyskonen, köpta i basar. Åt modern
hade hon ett tygstycke, som räckte till en klänning, tyg
av en rätt god kvalité. Det var av en förnämlig, grå rand­
ning. Hon skulle egentligen ha haft med sig litet mat.
Men hon hade försovit sig om morgonen och inte hunnit.
I tomrummet i väskan låg för övrigt en liter brännvin,
som rullade av och an till tågets skakningar. Hon hade
skaffat brännvinet i god tid för att inte vara vapenlös
mot fadern. Hon skämdes en smula för det, men inte så
mycket.
– Det är alltid svårt att köpa några nyttiga presen­
ter för att skänka bort åt män.
Dolly nickade.
Dolly hade endast två flaskor parfym, en åt Martas
mor och en åt småflickorna, samt därtill två blommiga
strandpyjamas, som de skulle ha själva, när de kom
fram.
– Vad dina föräldrar ska bli glada åt att få se dig!
– Jag lovar ingenting för hur de kommer att ta emot
oss. Folk på landet är ibland så underliga.

– Tror du? Vi kommer ut ett slag i alla fall, sade
Dolly.
– Du förstår ... De kanske håller på och arbetar.
– Jag lovar att inte störa någon. Vi säger det genast
vi kommer fram.
– Vi får ju se ...
Flickorna var så gott som ensamma i kupén. De för­
drev tiden.
– Vad det ska vara roligt att ha det som du i alla
fall!
Marta blev tystare.
Vid stationen tog de hyrbil, den enda som fanns att
få, och Marta satt nu för första gången och åkte fint på
den väg, där hon tidigare klängt på pojkarnas cyklar.
Hon hade också där som liten snorjänta sprungit ären­
den, sugit på lakrits och drömt sig vuxen ... Chauffören
vände och svängde i alla krokar och körde i stor stil. I
den lilla spegeln fram betraktade han med hemliga
blickar flickorna han hade i baksätet. Marta låtsades
inte se det. Hon satt och var upptagen och talade med
Dolly.
– Det är ny adress som bekant, sade hon när de när­
made sig gården, där fadern först varit statare och vid
vilken han senare haft torpet.
– Har äran veta det ... Jag träffar ju ibland frökens
far ... sade chauffören och vände artigt på huvudet.
– Jag förstår det, att jag är igenkänd?
– Här ute händer inte stort mer än man vet om det.
Det är inte så hävert här, sade chauffören utan någon
förmätenhet.
– Folk klarar sig ändå.

– Det är inte mer än jämnt, det, sade chauffören igen
och ruskade på huvudet, som om han trott han skulle få
något, ifall han såg ledsen ut.
– Det är svårt lite varstans, och här också. Marta
betraktade chauffören granskande i spegeln. Det var ett
neutralt samtal. Det var ett samtal i god stil. Bilen arbe­
tade sig troget fram mellan de många backarna.
Farhågorna hade varit ogrundade. När flickorna steg
ur, med Marta först, var föräldrarna redan varskodda.
Men de hade inte tagit sig ledigt för det. De hade mycket
riktigt räknat med söndagen hela tiden. Men de var nu så
vana vid stadsförhållandena, att de mycket väl förstått
att räkna även med en annan dag. De syntes inte särskilt
överraskade. De hade inte skrivit, därför att den som
ville komma, fick göra det ändå. Modern stod i tvätt­
stugan, från vilken ångan sköt ut genom dörren i ett stort
moln. Fadern stod på vedbacken och högg ved. Små­
syskonen stod uppradade vid väggen till den obetydliga
stugan på åkanten som om de skulle ha fotograferats.
Marta kom ihåg att stället kallats för Åhill, när hon var
barn. Hon hade inte sett det nya hemmet sedan föräld­
rarna flyttat in där, och hon granskade nu alltsammans i
ett ögonkast, hon mindes det gott. Det var inte så vid­
lyftigt.
– Gud i himlen, är ni här nu? sade modern mera
för formens skull och kom ut ur tvättstugan.
Den återvändande bilen rev upp ett dammoln och för­
svann.
– Det här är min väninna, som jag skrivit om, och
här är min mor ...
Marta presenterade naturligt.

– Jaså, är det ... Det var värst ... Välkommen
skulle jag väl säga då.
Modern hade beslutat sig för att vara ståndaktig i det
längsta, men när hon mötte Dollys ögon, sjönk hon ändå
ihop.
– Inte är jag beredd att ta emot sånt herrskap, sade
hon förtvivlad och neg, så att den våta kjolkanten stöt­
tade på några groblad.
– Låt inte mig störa, sade Dolly vänligt. I den svarta
sammeten kastade solen förvirrande gnistor.
– Störa precis ... Men jag är rädd för att det här
ändå blir alldeles för enkelt ... Nu får ni verkligen vara
snälla och dröja ett tag.
Med den våta kjolen svepande om benen lufsade mo­
dern in mot stugan, där småsyskonen satte sig i säkerhet
bakom en knut.
Fadern, som kom gående från vedbacken, tog på långt
avstånd mössan i hand. Då han kommit närmare, såg
Marta att mustascherna var klippta på hälften med en
skarpt markerad kant. De hängde inte snett från vänster
till höger längre. I stället för blus hade han en gammal
vit väst utanpå skjortan. En del knappar i västen var
fortfarande klädda, men på några hade tyget slitits utav.
– Har ni frackväst på, far? frågade Marta skrattande.
– Martas bekanta, kan jag förstå, sade fadern och
bockade sig för Dolly, innan han vände sig till dottern
och hälsade också på henne.
Dolly satte den vidbrättade hatten i en smula svaj­
ning och neg lätt. Hon hade hört talas om att det var
skick och bruk, då man var på landet.
– Sen gammalt. Så roligt att få träffa Martas far!

– Vad lustig du ser ut. Står du i vit frackväst och
hugger ved? frågade dottern högre.
Den enkle stataren såg belåtet ned på västen. Det var
en gammal vit väst i det allra sista stadiet. På fram­
stycket var den nedfläckad med något som såg ut som
kåda eller snus.
– Fick den av en kund i sommar, svarade fadern änt­
ligen, ehuru han hört frågan båda gångerna. Den har
sett bättre dar den ... Jag har den på så här på ved­
backen bara ...
Han tycktes inte ta väl upp att någon skojade med
hans väst.
– Ta inte illa opp ... Det är en fin väst. Det är en
utomordentligt fin väst!
– Då går vi väl in då, sade fadern blidkad.
Inkommen i stugan märkte Marta snart vilken för­
ändring hemmet undergått. Det var inte endast det att
ute på backen fladdrade stadsbornas kläder, utan med
stadsförbindelserna hade också staden trängt in i var vrå
av stugan. Kammarn, dit flickorna genast infördes, hade
fått ekstolar med kruskarmar och rottingflätning i sit­
sarna. Det gamla ovala kammarbordet med Genoveva
och hinden i lackfärger mittpå var utbytt mot ett nyare
bord, utan hind, men med faneren redan anfrätt
av ringar efter glas och buteljer. I hörnet stod en gram­
mofon med pålagd skiva. Det var väl småsyskonen, som
spelat senast på den. I tidningshållaren på väggen hängde
ett par flottiga veckotidningar med filmbilder instuckna
på trekvart, den ena med ett halvlöst korsord, det var
väl också småsyskonens verk. Blommorna från fordom,
pelargonierna och myrten, syntes försvunna. På fönster­

brädet stod en ensam kaktus. Och med köket var för­
hållandet liknande – mycket var där nytt. Det var
aluminium och fotogenkök och brödsåg i stället för det
gamla. Det låg till och med en stålvisp på diskbänken,
en efterträdare till de vita björkvisparna, som modern i
savtiden för var vår satt en sådan ära i att Marta kunde
göra vackrare och bättre än grannflickorna kunde. Den
stora dubbelsängen fanns kvar. Soffan i köket, små­
syskonens soffa, hennes egen också för resten, fanns kvar.
Marta tog sig en lov genom stugan. Hon blev stående
framför cementplattan vid spisen, där kattfatet alltid
brukat ha sin plats.
– Har ni ingen katt?
– Vi gjorde oss av med den när vi flyttade. Det var
lika så gott, sen vi måste köpa mjölken.
Marta betraktade modern med förebråelse. Det såg ut
som om hon nog tyckt att de haft råd att föda en katt.
– Katten hade ni väl kunnat behålla i alla fall.
– Jag tog och slog ihjäl den, sade fadern upplysande,
där han stod uppsträckt i sin vita väst. Det såg ut som
om han var smått stolt över att kunna berätta för den fina
damen framför sig, att han slagit ihjäl en katt.
Marta föreföll missnöjd och betraktade Dolly för att
utrannsaka, hur detta första intryck av barndomshem­
met verkade på henne. Dolly hade inte förändrat en min.
Hon hade tagit av sig hatten, och efter en stund delade
hon också på jackan och hängde ärmarna över en stol.
Hon gick nu omkring i rummet med sin vita rygg nästan
helt naken. Då förstod Marta att hon inte reagerat alls.
Hon hade ingenting att jämföra med, och för henne var
det likgiltigt med både Genoveva och katten.

Det blev nu en paus, medan maten kokade, och
flickorna tog fram vad de haft med sig. Klänningstyget
kom fram. Modern fick sin parfymflaska och fäste sig
mest vid att den var från den främmande, innan hon
ens kom sig för att undersöka vad innehållet var. Hon
torkade av handen, räckte Dolly den och neg djupt. Där­
efter satte hon sig på diskbänken att läsa på etiketten, som
var på franska, och att skruva på korken, utan att flaskan
öppnades för det. Från grytan på spisen ringlade potatis­
ångorna upp i två spiraler och lade sig som ett gråblått
moln under taket. Modern befann sig som i en annan
värld. Hon satt kvar en god stund med den sexkantiga
flaskan likt en finslipad pärla i sin hand. Klännings­
tyget kände hon också på upprepade gånger. Till sist
gick hon fram till Dolly, neg djupt och tackade för den
lilla blänkande flaskan än en gång. I kammardörren
stod fadern i den sällsamma västen och var åskådare.
Marta beslöt att smida medan järnet var varmt.
– Åt dig visste jag inget annat i en hast, och så tog
jag med en liter.
Fadern lyste upp som en sol, just som litern blixtrade
till i kammaren. Samtidigt kastade han en skygg blick
på hustrun. Marta såg moderns ansikte bli mörkt.
– Det räcker, det!
– Alldeles för mycket på alla sätt och vis, sade modern
med sin officiella, dagen till ära litet uppskruvade röst.
– Var är småsyskonen?
– Josefin är borta i ett ärende. De andra tyckte jag
var därutanför nyss.
Nu fick också småsyskonen sina presenter, men så fort
de fått dem och gömt dem för varandra på hemliga

ställen, stack småsyskonen ut igen och var som för­
svunna. De hade alla vägarna och skogsbackarna och
stränderna till ån att vara på, och de kände sig alltför
skygga för den främmande damen för att stanna inne.
De flydde ut i leran och landsvägsdammet och till åns
vattenvärld, där de var bättre hemma. Och Josefin, sexton­
årssystern, var borta i något ärende och hade inte hunnit
tillbaka. Marta fick i förbigående höra, att det var hon,
som skaffat grammofon. Det var också Josefin, som löste
korsord och läste tidskrifter. Hon vurmade för att komma
hemifrån så fort som möjligt. Hon skulle sörja ihjäl sig,
sade modern, om hon inte hann hem, medan de främ­
mande var kvar hemma.
Middagen, som dukades fram i kammaren, blev en hel
liten upplevelse för Dollys del. Till att börja med ställ­
des det fram endast tre tallrikar. Dolly förstod inte vem
som skulle bli utan. Hon gick omkring med sin nakna
rygg och tittade på tavlorna av kungaparet på väggen.
Fönstren stod öppna. Utanför vajade gräset och det
klatschade i tvättkläderna på backen. Flickorna gick upp
på vinden för att byta. Där uppe ställde de sig vid varsin
bjälke och drog på sig de blommiga overallerna. I vinds­
skymningen lyste de två flickkropparna vita som mjölk.
Marta vände sig bort ett slag, så att Dolly inte skulle
se henne, och blev på nytt orolig, men behärskade sig
snart. Hon gömde kläderna under åsen. Båda var färdiga.
De var som två nya människor, när de kom ned igen.
– Kors, så granna kläder, vad det finns för den som
har pengar, sade modern och var salig. Faderns ögon
lyste som förstorade.

I köket doftade det av kotletter, köpta av slaktaren, som
for förbi på torsdagarna, och modern hade dukat fram
allt som fanns så gott hon förstått det. Marta lade märke
till att det fanns endast stora glas på bordet.
– Vi skulle väl ha en snaps till maten också, sade
hon och gick bort till skänken, där hon sen gammalt
visste att spetsglasen fanns.
Fadern sände henne en uppmuntrande blick. Men
modern invände:
– Om du vill ha det? Fast vi måste ju ut i tvättstu­
gan så snart vi ätit.
Fadern sade:
– Tvättar det gör man bara bättre, om man fått en
liten järnare.
– För min del gör det detsamma, sade Marta. Jag
tänkte för högtidlighetens skull.
– Vad är det för prat? frågade fadern. Det är klart
vi ska ha det, när vi fått främmande. Det syntes han ville
spela herre i huset, när någon hörde på.
– Sitt nu till, sade modern, varpå de tre satte sig.
Dolly förstod äntligen, varför det dukats för endast tre
vid bordet. Martas mor åt för sig själv ute i köket,
medan hon serverade. Det var på landets urgamla vis.
Det var husmoderns artighet mot sina gäster.
Till att börja med tog man sig en snaps till maten,
och när fadern väl tagit en, så tyckte han efter någon
stund, att det kunde vara gott med en till. Han hällde i
medan hustrun gick ut i köket. Det såg ut som en hän­
delse endast, men hustrun hade ögonen med sig och vände
sig lagom om för att vittna. Hon sände en mörk blick
mitt in i solskenet i kammaren. Marta vägrade att följa

med denna gång. Dolly tog ett halvt glas för att hålla
sällskap.
Fadern sträckte på sig i sin vita väst och stjälpte det
spetsiga glaset.
– Det är så sällan det inträffar.
– Kom ihåg det inte är kväll än, manade hustrun
från köket, där hon tagit för sig en kotlettbit på ett
tefat.
– Tvättstugan står nog kvar, sade fadern.
Efter de två glasen började stämningen kring bordet
lättas betydligt. Marta lade märke till att fadern var
upprymd. Han fick mer färg i ansiktet och rörde sig
tillitsfullare på alla sätt. I början hade han växelvis
försökt äta med kniven och gaffeln – nu stack han utan
betänkligheter kniven rätt in i mun. Hans blickar följde
så smått Dollys kropp, som avtecknade sig tydligt under
den blommiga overallen. Han blev meddelsam och bör­
jade tala helt fritt.
– Det var roligt att få se Martas bekanta en gång ...
Fröken gjorde rätt i, som tog och for ut och luftade på
sig ett slag ...
– Det var roligt för mig att komma, sade Dolly, litet
förlägen inför denna form av artighet.
– Marta, dottern våran, har hjälpt oss mycket. Det
är tack vare henne vi har det så pass inne ... Det är
roligt att se, att hon umgås med så fint folk.
Dolly visste inte om hon skulle skratta eller måste
verka allvarlig. Hon svarade neutralt.
– Det måste vara roligt för er att ha en dotter som
Marta, och det är roligt för min del också ... för att
jag fick träffa henne ... sade hon en smula obestämt.

Marta betraktade nyfiket fadern, vars ögon börjat bli
strimmiga. Han strök mustascherna från vänster till
höger, fast han inte hade mycket till mustascher kvar.
– Nåja, nu ska vi inte smickras och schåpa oss. Det
gör detsamma det med. Nu tar vi oss väl en hutt istället?
Fadern fick dricka ensam denna gång, och även den
nästa, och han fäste sig inte längre vid hustruns var­
ningar från köket. Han fortsatte att prata på som om
ingenting angick honom längre:
– Det gör detsamma hur man väsnas, för en dag lig­
ger man där på strå som alla andra ... Då får jag väl
dricka med mig själv då!
Samtalet började nu bli alltmera glappigt i fogarna.
Dolly skrattade av hjärtans lust, gjorde här och var några
inpass och erövrade husfadern fullständigt. Marta gick
och satte på en skiva på grammofonen. Hon kände sig
en smula åsidosatt. Fadern reste på sig för att gå ut på
backen ett slag. Han vinglade till just som han skulle
gå förbi Dolly och passade i förbifarten på att komma åt
henne på ett opassande sätt, vilket dottern avstyrde med
ett snabbt ingripande och en skarp blick. När han kom
tillbaka log han fortfarande belåtet med hela ansiktet.
Middagssolen sken in genom söderfönstret och reflek­
terades i brännvinsbuteljen, där den bröts i en mång­
uddig, blå stjärna.
När han gjorde ett försök att bjuda upp Dolly till en
dans till den hackiga musiken, var hustrun redan resig­
nerad. Hon sade utifrån köket liksom för sig själv med
låg röst:
– Jag förstod att det skulle gå så ...
Hon fick inte något svar, men Dolly avstyrde dansen.

– Vi väntar ett slag. Sitt en stund först! Dolly var
van att handskas med män i olika åldrar. Dansen blev,
först till Martas lättsinniga förtrytelse men sedan till hen­
nes belåtenhet, icke av.
– Fröken får förlåta honom, men det blir så alltid,
när han får sprit, sade modern bönfallande från köket.
– Förlåta, vad är det du säger? Det här är Martas
bekanta ... Hon förstår mig, hon!
Fadern hade nu kommit in i det tillståndet, då han
kände behov att försvara sig själv med att det gick galet
också för andra. Han utvalde Dolly till föremål för
denna sin omständliga berättelse. Han talade om den slä­
piga statartiden på gården, om torpet de haft, om hur
de slitit för det, om hur de rustat upp det, och hur till
sist otacken ändå blivit enda lönen. Torpet hade de måst
lämna, och från torpet övergick han också till det nya
stället, där de följt den allmänna utvecklingen och bör­
jat tvätta stadsbornas kläder. Det var icke något för­
aktligt i detta, icke egentligen, men det ansågs likväl
som en eftergift att överge jord man haft. Han försökte
försvara också det steget. Han var icke den förste som
tagit ett sådant steg.
Dolly begrep föga av hela denna fackliga berättelse.
Hon bara nickade med täta mellanrum och svarade ja
till alltihop.
– Men det går utför för andra än fattiga statare och
torpare, sade fadern med ett tvärt kast. Hans bröst i den
vita frackvästen tycktes bli smalare och liksom mindre.
Han kände med sig själv, att han förödmjukade sig för
långt, och han försökte nu dra sig själv uppåt. Han
övergick till andra, som det också gick dåligt för.

– Rika bönder slår vantarna i bordet ... Det är inte
bara en annan, som det har gått upp och ned för, sade
han plötsligt och morskade genast upp sig.
Marta gick ut i köket, medan fadern fortsatte att be­
skriva andras olyckor. Hon försökte prata litet med
modern, ett slag funderande på, hur mycket föräldrarna
egentligen visste om henne. Modern hade åter tagit fram
den sexkantiga lilla flaskan för att betrakta den. Vid ett
tillfälle for småsyskonen larmande förbi ytterväggen.
Den alltmer omtöcknade fadern sade i kammaren:
– En tid på världen skulle Marta, dotern våran, bli
sonhustru åt en av bönderna ett stycke härifrån ... Nu
håller det för exempel på att gå utför för den bonden!
Marta lystrade plötsligt.
– Ja, sade Dolly, som alltjämt inte mycket begrep
av denna beskrivning av undergång och förödelse, vilken
framställdes med ett visst välbehag.
– Humla hette det för resten. Nu har de måst sälja
sina djur ... Tro mig, om det inte till sist går samma
väg som för en fattig torpare!
Fadern talade alltmer sluddrande och vid ett tillfälle
hördes det, hur han gjorde uppehåll för att hälla i ett
glas. Marta fick idén att Dolly och hon, när de tog sig
en promenad senare, skulle ta vägen bortemot Humla.
– Så det gör detsamma hur man bär sig åt. Nästan
som sagt detsamma ... Nej, nu tar jag mig en liten till ...
Fadern höll sig upprätt ännu en kort stund. Sedan be­
gynte han flaxa med armarna. Han gick bort till soffan
och lade sig och snörvlade tungt.
Fram på middagen, sedan Marta hjälpt modern diska
och fadern somnat in på kökssoffan med munnen halv­

öppen, tog Marta och Dolly sin promenad. Sommar­
dagen stod solig och flimrande het omkring dem, när de
började gå framåt den för Marta så välkända vägen.
Landsvägsdammet puffade upp för fötterna och stack i
näsan för vart steg. Vägkanterna var fyllda av julis alla
blommor. Där klängde gulmåran invid hundlokan och
kumminen, där stack blåklockan och oxtungan fram
bredvid prästkragarna och alla fiblorna, från hästfiblan
till den gula med håren på stängeln, och runt sädesfälten
blinkade det från gullkragar, från nävor i alla former,
från käringtand och ängsnejlika och baldersbrå. Marta
kunde det alltsammans, och plötsligt kände hon det som om
hon aldrig hade varit hemifrån. Hon förevisade för Dolly
alla underverken och nämnde blommorna vid folknamn.
Humlor surrade och vildbina sög honung var de kom åt.
Dolly stannade gång på gång och frågade om något nytt,
och ett slag undrade hon, ifall de vågade sätta sig på
landsvägskanten. De gjorde det. Strax därpå började de
att gå igen. I sina blommiga overalls liknade de båda
glädjeflickorna själva blommor, som av någon anled­
ning kommit i rörelse på vägen.
De närmade sig målet. Marta såg Humlas bygator
sträcka ut sig framför dem. Då fick Dolly plötsligt syn
på den lilla sjön, som varit dold av skogen ditintills,
och hon fick lust att bada.
Dolly var obeveklig. De tog av från landsvägen på ett
ställe, där det gick en smal skogsstig in, och efter en
liten stund såg de också Humla nedanför och sjön visade
sig helt nära, närmare än Marta trott att den låg.
I hagen de gick igenom kom Humlas kor emot dem.
Det var en skällko och några stycken till. De var inte

så feta och frodiga som förr, tyckte Marta, som på den
tiden med statarflickans ögon betraktat böndernas feta
boskap. Alldeles särskilt var det två som såg tämligen
skrabbiga och luggiga ut. Korna gick och nafsade kring
sig som om de redan börjat sukta efter höstsvamp. Deras
horn var fulla av kalvningsringar och verkade krokiga
och förvuxna. En hade ena horntoppen avsågad. Dolly
blev rädd.
– Här kan vi inte komma fram! skrek hon gällt i
skogen.
– För korna?
– Ser du inte ... Vart ska vi ta vägen nu ... Hjälp ...
Dolly smög sig intill Martas sida och drog dem båda
två in under en gran.
Marta gjorde sig försiktigt fri. Hon gick fram till den
närmsta kon och klappade den på länden. Då hon kände
den gamla, vanda lukten och såg sin handflata full med
hår, vaknade alla de gamla minnena åter upp hos henne.
Hon följde med handen utefter den kantiga koryggen,
tills hon var framme vid huvudet. Då lade hon armarna
om kons hals och tryckte sin kind mot marken, så att
även den blommiga strandpyjamasen blev full av hår.
På buken hade kon en stor, grön broms sittande. Hon
dödade den och torkade av sig blodet på en handfull
gräs. Även de andra korna kom nu närmare och ställde
sig i en ring att glo på henne med sina våta, förstorade
ögon. Marta lade märke till att Dolly, trots skrämseln,
smugit sig fram från sin gran. Hon fick lust att briljera
ytterligare för väninnan.
– Det här är mitt gamla liv, sade hon stolt. I en glimt
hade hon sett också Kungsgatan ligga blank framför sig.

Hon kände sig ett slag oändligt överlägsen Dolly i med­
vetandet om sina två världar ...
– Törs du? frågade Dolly, hållande sig fast i sin
grangren.
Marta log. Hur litet Dolly, Söderns ros, visste om det
land, på vilket hennes stad var byggd! Hur mycket Marta
i sin tur visste om staden ...
– Tror du inte jag vet hur en ko är funtad? frågade
hon. Om det så vore en tjur, så skulle jag inte ta till
benen!
Kon gjorde allt vad hon ville. Då Marta fick idén att
visa väninnan, hur en ko mjölkades, ledde hon kon fram
till en stubbe. Stubben bildade en lagom hög pall. Kon
stod fortfarande stilla. Med huvudet tryckt mot koljum­
sken, med vittskilda ben och med vana rörelser visade
Marta den förvånade Dolly sin skicklighet.
– Det här får man inte, sade hon efter en liten stund.
Man får inte tjuvmjölka främmandes kor nämligen.
– Mjölka mer! ropade Dolly förtjust.
Marta mjölkade ännu litet. Mellan hennes gonorré­
smittade knän silade den spenvarma mjölken ned i gräset
och gjorde gräset vitt.
Dolly betraktade hela tiden hornen. Kon stod alltjämt
stilla, som om den trott, att den skulle bli mjölkad ännu
mer.
– Var det farligt, trodde du? frågade Marta och
kände hur hon växte i Dollys ögon. När flickorna skulle
gå, följde alla korna med dem ett stycke. De ville tyd­
ligen ha sällskap.
Över Humla ängar svingade sig lärkorna, stod alldeles
stilla i luften, så högt att de inte ens syntes, men likväl

hördes sången ner. Marken var mjuk och vek fjädrande
undan för flickornas fötter. Den utstrålade en torr värme,
som kom luften att spalta sig liksom i vågor. I ängsmar­
ken blommade orkidéer och kindlen ängsull.
Flickorna gick runt sjökanten för att komma till det
bästa badstället, vilket Marta kände till sen gammalt. För
att nå dit måste de gå igenom ännu en skogsdunge.
Under tiden hörde de yxhugg på kort håll.
I gläntan till hasseldungen fick Marta syn på drängen
Vilgott, som höll på att hugga undan busk för en åker.
– Hallå där, törs man bada fast det finns karlar i
närheten? frågade Marta rakt på sak.
Drängen Vilgott lät yxan falla och kom sig inte för
att svara genast. Han blev stående att stirra på flickorna
som på uppenbarelser från en annan värld. Hans blå­
skjorta var nedvikt vid halsen och lämnade det ludna
bröstet bart. Han var lika ljus i håret som han varit när
hon sett honom på danserna.
– Gärna för mig, sade han trumpet, men skalv sam­
tidigt till. Marta såg att han hunnit känna igen henne.
– Det får du gärna göra för mig, sade han strax
därpå tvetydigt och fnissade.
– Vad fnittrar du för?
– Jag fnittrade inte alls, sade Vilgott och spottade in
bland hasselriset, som låg avhugget i stora, vissnande
högar.
Flickorna gick ner till sjön, klädde av sig utan att bry
sig om drängen Vilgott och lade sig en stund att vänta,
innan de tänkte gå i. Båda hörde de hur yxhuggen upp­
ifrån dungen avstannat. Solskenet gassade dem i huden.

Dolly var den som först gick ut och doppade sig, sedan
lade hon sig att torka. Även Marta gick i ett stycke.
Dolly blev matt och dåsig och uppsökte en solig plats
invid en al, där hon sträckte ut sig. Ett och annat yxhugg
förrådde att Vilgott alltjämt satt kvar däruppe och spe­
jade, under det att han emellanåt högg bort en flisa av
någon stubbe för att det inte skulle bli alldeles tyst.
– Jag skulle kanske gå bort och hälsa på honom där.
Det är en barndomsvän till mig ... sade Marta.
– Finns det inte ormar här, om jag stannar kvar
ensam?
– Här finns inga ormar. Om du somnar, så är jag
bara där uppe ...
– Gå du!
– Dolly hade redan sömnen i ögonen. Hon drog åt
sig kläderna att ligga på. Efter en stund kisade hon mot
solen med smala, krympande ögonspringor.
Marta drog på sig skorna. Hennes ännu våta kropp
klibbade vid overallen. Hon gick tillbaka samma väg som
hon kommit.
När hon närmade sig hasseldungen, tog yxhuggen
hastigt fart igen. Och då hon var ända framme, reste sig
drängen Vilgott och försökte verka överraskad.
– Kommer du tillbaks så snart? Är det jag som får
så fint besök ... undrade han. Han brydde sig inte ens
om att lägga ifrån sig yxan.
– Fint eller inte, jag ville bara hälsa.
– Vill så fint folk hälsa på en fattig dräng numera?
Rösten lät försmädlig men nyfiken på en och samma
gång.

– Sluta upp med det där gläfset nu! sade Marta häf­
tigt. Varför fnittrade du förut, när jag gick förbi med
min väninna?
– Jag fnittrade inte alls ... Nåja, även om jag gjorde
det, så är det min sak. Det angår dig väl inte?
Marta hade gått och satt sig på närmaste stubben, ur
vilken några flisor utan synbar anledning blivit bort­
huggna. Under den lätta overallen stack en vit vrist fram.
Avsiktligt lät hon det blommiga tyget, som täckte brösten,
falla isär litet.
– Jag kan gå igen om det låter på det viset!
Drängen Vilgott mjuknade märkbart upp inför hotet.
Han lade ifrån sig yxan och kom ett par steg närmare.
Ur byxfickan tog han upp sin pipa och litet billig tobak
i en bleckdosa. Det syntes han måste ha någonting att
hålla händerna i.
– Nåja ... sade han och log försonligt, med en blick
åt vristen till. Du vet väl hur vi är här på landet, Marta?
En bisarr idé att hämnas flög genom Martas hjärna,
medan hon hela tiden höll sig på sin vakt. Hon fick lust
att plåga Vilgott, ge honom betalt för gammal ost. När
han hunnit bli tillräckligt oroad, skulle hon gå ifrån
honom.
– Du var oförskämd mot mig det sista du var, innan
jag for bort, sade hon sårad.
Den överrumplade drängen flyttade sig fumligt ned i
gräset strax intill stubben.
– Jag minns nog det också ... Har du inte kunnat
förlåta det än? Rösten lät nästan jämrande. Vilgott rökte
med korta, nervösa bloss och höll handen hårt knuten
om pipan.

Marta blev alltmera besluten att leka med honom. Det
var längesen hon satt ute i en skog med en man. När
hon gjorde det sist, var hennes kvinnliga förförelsekonst
föga utvecklad. Hon var då bara den enkla landsflickan,
som visserligen kände sig dragen till män med starka
armar, men som då också fruktade dem. Nu kunde hon
konsten!
– Förlåta och förlåta ... Jag misstänker du pratat
mycket om mig sen dess. Låt ni mig vara ifred, det råder
jag er allihop till! sade hon och hetsade upp sig själv.
Pojken framför henne slog ned blicken. Han satt skuld­
medvetet med huvudet sänkt några minuter, så sökte
sig blicken utefter marken och träffade Martas nakna
vrist. Hela tiden observerade Marta noga verkningarna.
När hon suttit en stund, kändes stubben, på vilken hon
satt, obekväm, så att hon måste ömsa ställning. Hon
ämnade gå och sätta sig på en sten. Men Vilgott sträckte
tafatt ut armen.
– Sitt här, så får jag tala med dig ... Nå, ser du
honom Adrian något?
– Jag har träffat honom ibland. Marta gick likväl
bort och satte sig ett gott stycke från drängen Vilgotts
plats. Där lade hon sig sedan snart raklång i gräset, så
att solen skulle få skina överallt på henne.
– Det går utför för hans föräldrar nu. Två kor har
de kvar och inga unga krafter. En ungkviga ledde de till
slakt, när hon kastat ... Det är frågan om att de får
lämna ifrån sig allt de har snart ... sade Vilgott och blev
mångordig.
– Jag hörde det hemma. Är det verkligen så svårt?
sade Marta med vissa mellanrum, medan hon lyssnade

till Vilgotts försök att uppnå ny försoning med allt sitt
pratande.
– Är han kvar vid posten än, han Adrian?
– Så vitt jag vet. Känner inte till det så noga.
– Vem är det du har i sällskap därnere vid sjön.
– En väninna. Vi ska öppna parfymaffär ihop.
– Du var ju på ett kafé först, var du inte?
– Det stämmer.
– Det har sagts så härute. Jag hörde det ...
– Det har nog sagts åtskilligt mer!
– Det är klart det pratas. Fast jag vet inte ...
– Nej visst.
Frågor och svar gick på kort våglängd emellan dem.
Marta syntes inte vilja tina upp, fastän Vilgott ansträngde
sig så gott han förmådde. Mitt under sin trumpenhet
koketterade hon dock hela tiden. Hon sträckte ut sig i
gräset, lät overallen falla som den ville, halvslöt ögonen
mot solen och tycktes ämna stanna kvar. Emellanåt be­
traktade hon Vilgott mellan de lättjefullt slutna ögon­
springorna.
Hans öppna ansikte hade börjat få högre färg. Han
andades häftigare och häftigare, och hans hand darrade
kring det smala pipskaftet. Från hans rödstrimmiga
irishinnor började det glänsa av mödosamt behärskad
lust.
Plötsligt reste han sig hastigt och gick bort till henne.
Hans grova, ådriga hand famlade framför honom som
om han gripit efter spindelnät i luften.
– Vart ska du ta vägen?
– Marta ... får jag inte sitta här bredvid dig? stam­
made han med försvinnande röststyrka.

Hon kände hur han satte sig nära intill henne och
andades hårt.
– Du vet inte hur det är för en dräng att leva ...
Får jag inte hålla i dig så ... Hans knutiga hand vek
oändligt ömt undan en flik av det blommiga tyget. För­
virrad såg han sig om nedåt den lilla sjön, som om han
vädrat någon fara därifrån. Den andra flickan sov ut­
sträckt under alen. Solskenet försilvrade en gata på den
lilla sjön.
– Du får inte röra mig! Det är det sista ord jag säger
dig nu ... Låt bli mig! skrek Marta plötsligt till. Hans
närmande hade överrumplat henne med sin häftighet.
– Marta, det finns ingen här ... Var inte dum nu,
Marta ... Du förlåter mig, gör du inte ... Men tala inte
så högt!
Med ett kast försökte Marta göra sig fri. Smidig som
en ål ville hon, när ögonblicket var kommet, rinna ur
hans armar lösgöra sig ur greppet. Hon förmådde det
inte. Som i en fruktansvärd kniptång pressades hon fast
mellan hans händer. Den blommiga strandpyjamasen
lossnade vid hennes axlar. Tyget i den brast sönder.
Ovanför sig såg hon endast Vilgotts brunbarkade an­
sikte, i vilket ögonen rullade och irishinnorna brann med
en vanvettig, vådeldsliknande glans. Maktlöst kämpade
hon emot ännu några sekunder. Uttröttad sjönk hon
ihop. En grästuva lossnade och gav vika.
– Du gör dig olycklig ... olycklig själv ... försökte
hon skrika än en gång. Hans mun trycktes med ohygg­
lig styrka mot hennes och förtog hennes tunga dess
rörelse.

– Nu ... nu ... nu ... stammade han några gånger,
tills han helt tystnade. En humla flög surrande i flera
varv över platsen där de låg. Vinden rörde sig prass­
lande i lövet över deras huvuden.
– Det gjorde väl ingenting? frågade han efteråt, när
hans händer lossade sitt skruvstäd. Marta svarade honom
inte.
Den dagen, mittibland slingrande gulmåror och gök­
ärt, bland vaggande vita prästkragar, under hasseln och
rakt under den slösande solen, som oberörd skred fram
i sin båge, tog drängen Vilgott henne trots hennes eget
motstånd och fick i gengäld den onda sjukdomen som
en present.

*

Resten av dagen förflöt i ett slags dovhet. Då flickorna
vände åter till hemmet, gick Marta tyst. Dolly kände sig
ledbruten av sömnen på marken och sade heller inte
mycket. Vid ett par tillfällen såg det ut som om Marta
ämnat vända om tillbaka. Så åtrade hon sig och fortsatte
att gå. Hon gick med blicken riktad nedåt.
Vid hemkomsten fann hon fadern tillkvicknad så pass,
att han åter stod på vedbacken. Den vita västen hade han
knäppt upp för att få svalka. Från tvättstugan stod en
ångpelare nästan rätt upp i luften.
– God dag igen, sade fadern och sken upp, men sjönk
strax tillsamman.
Det syntes att hustrun hade grälat på honom medan
de varit borta. Han högg in yxan i huggkubben liksom
för att gå därifrån. Så vågade han inte. Han började
hugga på nytt i ren ilska, under det att Dolly gick förbi.

Runtom på backarna hängde på de vita hampstrecken
stadsbornas tvättkläder slaka.
Det enda nya, som inträffat medan de varit vid sjön,
var att Josefin nu hade kommit tillbaka. Hon kom ut­
springande ur tvättstugan, tog Marta avsides och anföll
henne skarpt, så snart hon hunnit hälsa:
– Kan du inte skaffa en plats åt mig?
Marta betraktade sextonårssysterns vakna, lättsinniga
ögon.
– Jag vet inte ... Vill du inte stanna hemma och
hjälpa mor?
– Du skickar hem en massa. Jag skulle vilja göra det
också ... Härute blir det ju ingenting, och för resten så
vill jag bort härifrån!
– Är det din grammofon? frågade Marta för att få
en smula andrum.
– Jag har lagt till på den, av vridpengarna. Det är
pengar jag får för att jag drar vridmaskinen ... Kan
du inte skaffa mig en plats?
– Du behöver vara hemma och hjälpa till än en tid.
Sedan kanske ...
Marta försökte ännu en gång övertyga systern. Endast
Josefin lät sig inte övertygas.
– Jag ämnar inte stå och tvätta stadsbornas skitklä­
der, som de inte vill tvätta själva! Då går jag hellre min
väg – säg om du kan? Annars gör jag det ...
Sextonårssystern svängde om på klacken och gick ifrån
henne. När hon gick, såg Marta att höfterna under den
våta klänningen liknade en knoppande kvinnas höfter.
Hon såg sig själv i systern, sådan hon varit, när hon
själv börjat nojsa med pojkar och drömt sig hemifrån

för att börja sitt eget liv. Marta skyndade bakom ett
streck med våta, slokande tvättkläder. Där brast hon i
häftig gråt, som hon inte förmådde dölja.
En stund senare anträdde Marta och Dolly återresan,
och i kvällningen var de tillbaka i staden.








XXXIX.

Kungsgatans värld är icke någon ”undre” värld. Den
är en central värld. Marta tog under sin goda tid aldrig
någon proletär, aldrig någon, som icke verkade ”bildad”.
Hennes mindervärdighetskänsla, grundad i hennes fattiga
ungdom, gjorde att hon ständigt sökte sig till dem, hon
tyckte var ”fina”. Hon hade under sin bana på Kungs­
gatan bland sin kundkrets åtskilliga högt uppsatta män.
Hon hade flera, i vilkas händer låg människors öden.
Hon hade tjänstemän, sådana som representerade verk.
På den tid hennes bana var ännu mer lysande, än den
var nu, var hon aldrig föraktad. Hon kände sig heller
aldrig som föraktad. Inte ens Karossen hade varit för­
aktad, då hon var ung. Hon blev det först, då hon blev
gammal och ful. Karossen hade en gång i sin ungdom
ändrat en förnäm släkts förlopp. Det var på den tiden
hon hade haft syfilis, utan att vara så noga med det.
Ett möte med Karossen på Kungsgatan hade varit nog
för att ändra en gammal förnäm släkts riktning. Nu var
Karossen inte smittofarlig längre, men nu fick hon heller
aldrig mera tag på någon representant för en förnäm
släkt. Det fick hon överlåta åt de unga ...
Marta var endast en av dem. Hon var icke bättre eller
sämre. Hon var endast vackrare än de flesta – ”den

vackra statarflickan” hade hon kallats – och därför var
hennes makt stor. Det var inte endast glädjeflickorna,
som förde sjukdomarna med sig, det fanns också de som
förde sjukdomarna till dem. Det var inte alla glädje­
flickor som var sjuka. Dolly, till exempel, hade aldrig
haft den oturen. Någon undre värld var det inte. Det
var endast en dunkel värld mitt i Kungsgatans flödande
ljus, under dess skyltar av neon, som liknade smaragden,
mellan dess arkader, som liknade pelargångarna i ett
sagoslott, en lyckligt obekant värld för sådana, som
inte visste om, att ljus också kastar skugga.
Då Marta kommit tillbaka efter besöket i hemmet, hade
hon blivit bitter. Då hon sett hur det stod till hemma,
tyckte hon att ingenting längre tjänade något till. Hon
var svårt sjuk, började få allt värre att gå, men sträckte
upp sig så gott hon kunde. En gång, i ett anfall av senti­
mentalitet, kom hon ihåg Josefin, systern, och satte sig
att skriva ett varningsbrev till henne, som hon dock rev
sönder efteråt.
Under en månad, augusti, levde nu Marta för lösa
boliner. Hon vajade av och an likt ett av vinden nere
vid roten sönderblåst rö, ännu bristfälligt uppstöttat av
de närstående.
Hon hade skilts från Dolly vid stationen och uppsökte
henne inte heller. Dolly levde och arbetade med parfym­
affären i sitt bestämda sikte, medan Marta nästan full­
ständigt slutat upp med att tänka på den. Hon umgicks
allt oftare med Karossen.
”Varför är alla gifta män suspekta?” mindes hon att
Dolly frågat en gång. ”Det är äktenskapet, som gör
det ... Och sådant får vi stackars flickor rätta till.”

Hon tyckte orden lät bra. Hon förstod dem inte full­
ständigt, visste inte säkert vad ”suspekt” var, men hon
upprepade dem likväl allt oftare. ”Varför är alla gifta
män suspekta? Det är det, som vi får rätta till!”
En kväll träffade hon Viran, som kommit tillbaka
från landet, där hon under sommaren låtit män segla sig
över vattnen, från en tjärdoftande båtsud betraktande
sjöjungfruns gröna hår. Viran var chokladbrun på hela
kroppen. Hennes far, den skånske bonden, hade aldrig
varit solbränd på mer än händerna och till en ring på
halsen, där bluslinningen tagit vid. Viran, dottern, hade
fått råd att skaffa sig en jämn solbränna över hela krop­
pen. Sådant togs som ett tecken på att det gått framåt
för en släkt.
– Så länge äktenskapet finns, finns vi också, sade
Viran, då Marta än en gång försökte upprepa sin lånta
idé.
– Men varför är de så suspekta?
– När männen vill vakta sina kvinnor, så gör de dem
med barn, sade Viran ledigt som om hon haft hela frågan
klar för sig långt i förväg. Barnen föds till att vakta
hustrurna, det märks ju ... Men männen själva vaktas
inte av några barn! Och det är inte heller alla kvinnor,
som vaktas av några barn. Och så går männen till de
fria kvinnorna ...
Allt detta lät enkelt och naturligt i Virans mun. Virans
hjärna var klar och kall. Hon kalkylerade med männen
efter sina en gång upprättade logiska lagar.
– Tror du? sade Marta. Hon hade tappat tråden.
Hon visste inte längre vad hon ville ha sagt.

– Det är inte därför att männen är så värst polygama
av sig, återtog Viran, beredd att fullfölja samtalet på
ett konsekvent sätt, så som hon brukade det i samtal med
de mest tankestränga män. Det är för att män vill verka.
De vill skapa nytt eller förstöra, vilket som helst, ett­
dera eller bådadera, bara de får vara verksamma. Kvin­
nor vill inte det. De väntar bara på att någon skall
komma till dem ...
Marta kunde inte längre följa med i den svåra diskus­
sionen. Därför gick hon ifrån Viran. Hon kände sig
underlägsen henne. Hon upprepade sin fråga än en gång,
mest av dålig vana:
– Men varför är de så suspekta?
– Var glad att männen är som de är, du!
Viran förstod inte vart hon ville komma. Hon gick
åt sitt håll med sin bibehållna, skånska balans.
Ömsom desperat, ömsom förödmjukad till bottnen av
sitt inre, miste Marta resten av sin ansvarskänsla och tog
tillfället utan att betänka sig. Hon levde för lösa boliner
så länge hon hade ett grand kraft i behåll. Hon gav hela
sin själ åt Kungsgatan, sedan hon gett sin kropp tidigare,
och hon tyckte att hon inte hade något att förlora mer.
Då kom hon plötsligt ihåg det, som en annan flicka
sagt henne den gången, när hon utan anledning trodde
sig vara sjuk. ”Man kan hålla det där borta från sig,
bara man tillräckligt mycket är tillsammans med män!”
Orden hade bitit sig fast i Martas minne. Det såg ut som
om det lyckades ...
Marta tog massor av gifta män. Glädjeflickorna hatar
de gifta kvinnorna, därför att de känner dem genom
deras män. De unnar dem att få del av deras eget hel­

vete. Till slut blir de desperata och hatar allting, från
de gifta kvinnorna till ett hål i trottoaren, som samhället
låtit ta upp för att laga gatan de skall gå på.
Marta hade hunnit dit nu. Hon unnade de gifta män­
nen sjukdomen. Hon önskade också, att hon kunnat ge
poliserna den. När hon såg poliserna granska henne på
det förolämpande sättet, önskade hon dem sjukdomen
allihop. Framför allt önskade hon en viss polis den ...
Marta hade kommit till det skede i livet, där polishatet
blivit det osvikliga tecknet. Hon var inte längre vän med
någonting i sitt liv.
Utanpå var hon målad, hon var fint klädd, hon var
alltjämt vacker, men från hennes sköte strömmade giftet
över till männen. Över hennes sköte skulle en dödskalle
ha varit fästad. Men från och med nu dolde hon sin
sjukdom väl.
Ibland hämnades Marta även på män, som var oskyl­
diga, eller till hälften oskyldiga, därför att hon inte längre
förmådde skilja på föremålen för sitt hat. En kväll tog
hon med sig hem en förlovad. Han skulle gifta sig om
någon vecka. Han visade henne ett fotografi, där en
dumskön kvinna intog en affekterad ställning bredvid
ett bord. Han berättade att de varit förlovade i över ett
år, men att han icke fick ha henne så ofta han önskade.
Med vissa mellanrum uppsökte han därför andra
flickor ... Då greps Marta av hat till den andra kvin­
nan och gav fästmannen den onda sjukdomen som en
hälsning till henne.
På morgonen efter grät Marta bittert. Hon grät länge,
snyftande och övergivet, som om hon ännu varit en liten
oskyldig flicka hemma hos föräldrarna, och hon vågade

inte se ut på dagen och ljuset. Det var då det redan var
alltför sent ...
Familjeflickor, som varit ute och förlustat sig eller
har det långsamt, går ibland, när deras föräldrar inte
vet om det, parvis ut på gatan och låter sig där antastas
av främmande män. De gör det oskyldigt, därför att de
är kvinnor, som vill leka med de dumma männen, och
själva skrattar de åt denna lek. Då männen kommer,
rymmer de undan med sin dygd i gott behåll. Men de
borde inte falla efter för sin lust att låta sig exhiberas på
just det sättet! Råkall är Kungsgatans skugga. Den når
stundom ända fram till dem.
Och likväl försökte Marta tidtals ännu hålla sig uppe.
Människan är segare än något lim. Hon är oberäknelig
i sin styrka som i sin svaghet, och det finns ingen ingen­
jör som kan räkna ut, var hennes hållfasthetsgräns går.
Ibland under den svåraste tiden fick Marta en plötslig
lust att dansa. Hon uppsökte då något enkelt, oskyldigt
ställe. Hon hade den oerhörda frihet som blott erfaren­
heten har. På de enkla dansställena stod hon vid väg­
gen, bland knappt mognade flicksnärtor, och väntade på
att bli uppbjuden. Hon blev först uppbjuden av alla.
Pojkar med finniga pubertets ansikten och vattenslickat
hår uppsög henne med blicken. De anade hos henne all
den mystik, som de endast trodde sig finna hos den
erfarna kvinnan. Hon var en drottning här, själv allt­
jämt uppfylld av minnen från sitt förlorade rike. Och
hon dansade och hade barnsligt roligt en stund, tills hon
lika plötsligt tycktes ledsna på alltsammans. Hon var
nära att brista samman i krampaktig gråt, när någon
av pojkarna gjorde ett tecken att vilja följa henne. Hon

avböjde det ännu med gråten i halsen. Då kastade hon
på sig sina ytterkläder och sprang bort från dem. Ut­
kommen på gatan var hon en helt annan. Hon kände att
hon var ensam, hon blev desperat, hon kände med sig
själv, att hennes ensamhet var oåterkallelig, och hon
ångrade att hon lämnat dansen ...
Vid ett par tillfällen köpte hon blommor – lands­
flickan hos henne vaknade glimtvis till ett nytt liv. En
dag köpte hon sig en klocka, som ringde, och hon ställde
den att ringa på en tidig timme på morgonen. Hon vak­
nade till hälften av klockan, såg som i en dimma blom­
morna på bordet, men somnade likväl om, och hon steg
inte upp förrän i skymningen. En dag, då hon glömt
att dra upp klockan, stod den, när hon vaknade. Blom­
morna hade vissnat. Hon insåg meningslösheten i även
dessa försök och lät sedan dagarna löpa som de ville.
Marta började närma sig gränsen. Hon såg sig ratad
för yngre flickor, för ingenyerna, som gick med blyga
men spänstiga steg. Hon blev utslagen i valet på Kungs­
gatan om kvällarna. Hon förmådde inte längre dölja, att
hon bar på någon börda, och man tyckte därför inte om
hennes tyngre och ojämnare gång.
”Skratta bör man – annars dör man ...” Än en gång
försökte Marta att sjunga visor och schlagers, melodier
som Lisa Ek lärt henne, refrängstumpar som hon min­
des sedan hon tjänstgjorde på kaféet. Men de fastnade i
halsen på henne. Marta visste med sig själv, att hon nu
började glida utför, över i en annan klass av flickor, en
klass, som fick söka sig en annan publik än den första
rangens, ja, fick söka sig ända ned till den femte och
sjätte. Det var Karossens klass.

Sent en natt, då hon var på hemväg och gatan låg arm
och grå framför henne likt en död råtta, mötte hon
Krafft, som hon sett flera gånger tidigare, då han skänkt
henne ett ögonkast till uppmärksamhet. Han slog nu en
krok omkring henne. Till slut gick han fram och till­
talade henne.
– Vi kunde slå oss ihop, sade han. Jag har själv
inget vidare att göra ...
– Var är Cecilia?
– Hon vart grund, hon åkte på ett grund, men det
gör detsamma för resten ...
Han gjorde ett uppehåll, så sade han:
– Vi kunde ta de svåra partierna om vi höll ihop ...
Jag kunde rycka in, när det var någon som bråkade ...
– En arbetslös slick! – det trodde du! sade Marta
rasande och gick ifrån honom.
Han förföljde henne ett litet stycke. Sedan vek han
av vid en sidogata och ställde sig att tända en cigarrett,
som han tiggt av en förbigående. Marta kände att hon
retat sig med honom. Strax efteråt blev hon rädd.
Augusti gick med den rötande hettan. September var
inne och staden började bli sig lik igen. Tidigt om mor­
narna var över hustaken eftersommarens stillhet spunnen.
Om dagarna fick skyn en bärnstensliknande vithet, som
kom gatan inunder att ta sig overklig och främmande ut.
Kungsgatan var hjälten i Martas liv, som hon levde
med en obönhörlig konsekvens, även då hon vacklade ...
Hon levde det för att visa landets mödrar var de gör
av sina döttrar, vilka skriver hem och berättar Kungs­
gatans saga för dem. Marta skrev ännu ett brev, tackande

för dagen på landet. Sedan slutade hon upp med att
skriva.
Människorna började åter sluta sig mot hösten. Under
sommaren hade de gått öppna, likt blomkalkar mottag­
liga för allt, nu slöt de sig strängare mot en väntande
vinter. Marta kände själv, hur undergången lurade på
henne för vart steg hon tog, utan att hon förmådde
skydda sig längre. Asfalten under hennes fötter kändes
likt en orolig och kokande lava. Ljusen tycktes skärpas
för att lysa endast på henne, och hon valde med större
och större iver de mörkare och trängre tvärgatorna, där
högst få trafikanter hade sin väg, men där resultatet följ­
aktligen också blev därefter. Hon kände sig bespejad,
misstänkt, skuffad undan, varnad för överallt.
Än en gång träffade hon Krafft. Hon förstod, att även
han nu skuggade henne. Då sade hon direkt åt honom,
hur det var fatt med henne. Hans kisande, grå ögon
glimmade till.
– Inte bättre än med Cecilia då, sade han stelt och
gick sin väg, en fattig sutenör. Hon kände sig tillfälligt
fredad för honom.
En dag fick hon likväl ett brev hemifrån, men inte från
föräldrarna denna gång. Det var Josefin, sextonårs­
systern, som hade skrivit det utan moderns vetskap. Hon
bönföll på nytt Marta att skaffa henne en plats. Hon
skrev att det var sista gången hon frågade utan att få
något svar – härnäst skulle hon veta att handla själv!
Marta satt grubblande väl en timme med brevet i knät.
Så reste hon sig, rev sönder det och slängde bitarna
ut genom fönstret, där de likt ett mjukt snöfall dalade
på gatan framför slakterierna.

En kväll, då månen stod som en sirligt utskuren melon
mellan taken och Marta vikt in på en sidogata för att
slippa se denna vassuddade, nakna måne, stötte hon
under en gatlykta på två män, som granskade henne för­
läget. Därpå såg hon hur de gjorde tecken. Marta gick
fram. Då såg hon att det var ett par ynglingar på kanske
något över sina tjugu år. På deras händer tyckte hon
i det svaga ljuset att de såg ut som skomakare. De teck­
nade vidare hela tiden. Hon förstod inte deras dövspråk.
Men deras ögon, dem förstod hon!
Marta följde dem dröjande upp i ett hus ett stycke
bort. Uppför trappan gick de en på var sida om henne,
oändligt stilla rörande vid henne, hela tiden tecknande
allt högre och högre uppåt. När de äntligen nått fram,
fick hon se att de bodde tillsammans på vinden i ett
helt litet rum. Det verkade som om de städade det och
skötte sig själva därinne. Rummet var fullt av en mängd
små föremål, askar, fotografier, planscher och blommor
i gulnad vax. I ett hörn stod skomakardisken. På golvet
sov några par av kundernas, de främmande människor­
nas skor. Inne var det prydligt hållet och mycket varmt.
Varmt och en smula instängt ... Marta undrade om man
kanske ville ha det så, då man varken kunde tala eller
höra vad andra sade ...
Vad som hände kom för Marta själv att för lång tid
framåt synas henne som det ljusaste minnet under hennes
förtvivlans och nedgångstids år. Allt fick en mänskligt
förlåtande glans, som efteråt gjorde det begripligt,
rörande, ja, vackert.
Då hon ännu befunnit sig i trappan, hade hon bestämt
sig för att till slut avvisa dem. När hon en stund varit

därinne, gjorde hon undantag. Men hon släppte icke för
ett ögonblick efter på sig själv för att äventyra deras
säkerhet.
Hennes värdar tecknade alltjämt. Hon undrade om de
bedömde henne, frågade varandra till råds, eller helt
enkelt värderade henne som kvinna? Hon kände sig nöd­
ställd och skamsen i den ovana situationen. Därpå kände
hon sig överflödig och dum. Hon stod färdig att gå.
Den äldste av ynglingarna skrev något på ett papper
och räckte henne. Hon läste det och skrev svar. Så höll
de på en stund. Den sällsamma konversationen blev var­
mare. Marta greps av en känsla hon icke känt på länge,
av en gränslös vilja till offer, icke av medlidsamhet i
vanlig mening, men i en ny mening, där hon själv var en
ibland alla, kring vilken livet i sin helhet gick sin för­
bryllande gång.
Efter en stund smög sig den yngste ut ur rummet.
Lampan över skomakardisken blinkade med sitt vänliga,
gula öga. På golvet sov i halvliggande ställningar de
främmande människornas skor.
Ack, det var längesedan som fria män, besegrande sina
unga kvinnor, jagade på vilda hästar över den grönskande
prärien! Det var längesedan som den unge herden, med
panpipan i sin gördel, mötte jungfrun vid källan, där
hon besvarade hans sång!
Noga vakade Marta över deras säkerhet, även när de
bytt platser, och när de erfor sin glädje, var det också
som om de fått tillbaka något av sin bortglömda röst.
Marta lyssnade förundrad.
Då flög tanken genom hennes huvud att hon skulle
redan dagen efter låta behandla sig och bli frisk. Sedan

skulle hon flytta över till de båda dumbarna. Hon skulle
hjälpa dem tillrätta med det svåra livet ...
Heligt blir detta liv först, då vi törs se det in i ögonen
som den sista vännen, men frånstötande är det i sin feg­
het och i all sin skuld. Då Marta stod färdig att gå, sköt
hon vänligt tillbaka pengarna. Hennes hjärnas uppfin­
ningsförmåga avstannade där. Hon skulle icke förklara
mera, utan allt skulle förklaras, när hon kom tillbaka.
Men strax innan hon gick skrev hon på den framlagda
lappen: Akta er för min plats. Skydda era ögon. Jag är
oren. Därpå sprang hon hastigt nedför trapporna och ut.
När hon hunnit ut på gatan skyndade hon på stegen
för att komma hem. Hon hörde steg bakom sig på
trottoaren.
När hon vände sig om till hälften, glädjeflickans
skygga vändning, som icke har samhällets skydd bakom
sig, såg hon någon som liknade Krafft försvinna i en
port. Hon hann icke se närmare efter.
Endast en ensam poliskonstapel gick ifatt henne,
lade handen på hennes kappa och sade med en ton av
hån:
– Följ med litet här. Det är en enkel fråga det gäller.
Hon hade någon gång tänkt sig den stunden. Hon hade
alltid föreställt sig att hon då skulle brusa upp, kanske
slå omkring sig likt en rasande, eller ropa ord, fyllda
av anklagelser mot dem, som fört henne på fall – men
hon gjorde det inte. Hon kände endast den varma, lik­
som avdöda luften i rummet, som hon kom ifrån.
– Vem? frågade Marta.
– Det gör detsamma ... Ni har hållit på nog länge nu.
– Vem? upprepade hon envist.

– Det är en som heter Krafft. Han har blivit lurad
av er. Följ nu med godvilligt.
På morgonen dagen efter blev Marta undersökt. Då
ljög hon av gammal vana och försökte försvara sig med
att hon ingenting vetat. Hon hatade alla människor och
hade velat ge alla människor den onda sjukdomen, men
poliserna helst.
– För övrigt har ni en lösdrivarvarning tidigare.
Seså, bråka inte nu! Vi vet ju det alltsammans!
Fram på middagen fördes Marta till könssjukhuset.
Hon slog omkring sig, när man förde henne dit.








XL.

Hösten närmade sig. I ämbetsverken lyste de grönskär –
made lamporna. För Adrians del närmade sig den slut­
liga kraschen. Han skötte sitt arbete sämre än någonsin,
och förmannen och Fågel blå klagade nu regelbundet
och fullt öppet på honom. Notarien kom ned från sin
kateder och frågade om han ämnade fortsätta eller ej.
– Om jag kunde få tjänstledigt någon tid.
Notarien såg förvånad ut.
– En extra får inte tjänstledigt ...
Det var som om han först blivit brydd inför en så
ovanlig begäran från en nybörjares sida.
– Om jag kunde få det.
– En extra får bara sluta! sade notarien och kom ihåg
stadgarna efter form, litt. och tryckår.
Brevbärarna hade bytt ut linnerockarna mot de nya,
blåa klädesuniformerna, vinterkostymen. Pirka och Arve
hade fått nya uniformer. Endast Bogglunds var fort­
farande schaskig. Snett över den blå klädesrocken gick
en nött väg, märket efter väskremmen. Han tycktes inte
bry sig om hur han såg ut. Alla de andra brevbärarna
talade mycket om de nya kläderna. En uniform höll i
åratal och klädesbytet var därför en stor händelse. De
kände länge på tyget och värderade det. De jäm­

förde de nya kostymerna med de gamla och frågade
sig, om de var sämre eller bättre än de förra de haft. De
tycktes alltid tro att verket försökte lura dem på något
sätt. De tycktes alltid tänka att tiderna, och hela livet
med dem, försämrades från år till år, och att detta skulle
kunna iakttas också på tyget i kläderna. Det verkade
som om de trott de blåa klädesuniformerna till slut skulle
bestå av förfalskat papper, som endast föreställde tyg.
Även de nya kostymerna var bra. De kunde gott tävla
med de gamla.
En del av aspiranterna hade hitintills fått endast mös­
sor. Nu skulle också de ha uniformer. Det kom en lista
på aspiranterna, som skulle komma att stanna kvar, på
dem som skulle prova ut kläder. Adrians namn hade
frågetecken efter sig. Notarien sade sorgset:
– Jag vet inte hur det blir. Vänta med att prova ut
uniform, tills vi får höra vidare.
Adrian teg. Liksom i drömmen såg han hur de andra
provade ut sina kläder.
– Det var tråkigt att anmärkningarna skulle komma
just nu. Vänta lite.
– Jag kan ju vänta ett tag ...
– Det är särskilt tråkigt, att det var ni. Ni hade ju
så fina rekommendationer från början.
– Visst .. Det är mycket tråkigt det skulle hända
just vid den här tiden.
Han tyckte han talade om ett och notarien om något
helt annat.
Dagarna gick nu ytterst sakta. Adrians tillstånd för­
svårades. Hans mod sjönk vissa stunder fullständigt, tills

det var lika med noll. Det fanns dagar, då han funderade
på att ta sitt liv. Han levde i sin egen skuggvärld och
visste inte ens, vad han skulle svara på notariens före­
bråelser. Han insåg, att hans förmän hade rätt. Han
lovade, bara för att komma ifrån det för tillfället, att
han skulle bättra sig, men han var själv osäker, när han
avgav löftet. Ofta tyckte han att de många trapporna
under den sista brevbärningsturen om kvällen liknade
berg, dem ännu ingen annan människa lyckats bestiga.
Det var inte i första rummet den fysiska tröttheten, som
besvärade honom, utan mest ett slags hopplöshet och
en sönderfrätande förtvivlan.
Brevbärarna fuskade rätt allmänt med kvällsposten.
De gjorde det på det sättet, att de sparade enstaka brev,
vilka skulle till dörrar högt upp i husen, till en följande
morgon. Adrian gjorde därvid endast vad andra gjorde.
Men han hade blickarna riktade på sig. Han blev upp­
täckt några gånger. Klagomålen fördes vidare. Hans
ställning försämrades oavbrutet. Han fick på nytt en var­
ning och en ny frist. De överordnades, vilket i detta fall
betydde notariens, tålamod tycktes ändlöst. Men Adrian
använde sig likväl icke av fristen. Då notarien måste
skriva en ny rapport på folio, tycktes han själv mycket
sorgsen över det. Han ville i Adrians fall hellre hjälpa
än stjälpa.
De underordnade reagerade på ett helt annat sätt.
Kylan utanför fönstren började göra östermalmskvarteren
blackare i färgen. Inne stod värmeledningarna påskru­
vade för fullt. Den torra lukten av posten stack i näsan
och kittlade. Fågel blå befann sig i krigsstämning.

– Brevhämtning, femte laget! skrek postexpeditören
nere vid sorteringsfacket, den som liknade Oskar II.
Fågel blå såg betydelsefullt på Adrian. Blicken retade
denne.
– Hörde ni?
– Jag hörde det ... Adrian satt stilla. Endast Fågel
blå låtit bli att säga något, skulle han genast ha gått
efter posten.
– Hörde ni? frågade Fågel blå åter, nu väsande. Ska
ni inte gå då?
– Kanske, sade Adrian sakta.
Fågel blå sprang upp.
– Det är sista gången jag frågar! Gå eller inte gå,
när jag befaller?
Adrian betraktade honom hånfullt, medan de andra
aspiranterna darrade vällustigt bakom hönsnäten. Hans
största svårighet var den att han inte kunde förmå sig
att lyda någon sådan som Fågel blå. Han skulle ha utfört
sitt arbete utan vank, bara Fågel blå tegat ... Det var
Adrians sätt att reagera. Han reagerade som en gammal
svensk bonde. Det rann urgammalt bondeblod i hans
ådror. Detta blod tog eld och brann ungefär som gammal
stolt skog brinner. När de andra ungdomarna redan
anpassats, var Adrian alltjämt lika oanpassbar som
förut.
– Låt det bli sista gången då ... Fågel blå ... sade
han och kokade upp häftigt.
Bogglund kom flåsande med brevhögen i fånget och
hävde den på disken framför den upphetsade kamraten.

Han lyssnade icke ens till grälet. – Si – du, sade han
nästan vänligt, liksom överraskad att han fått tag på så
mycken post därborta.
– Jag gör det! skrek Fågel blå, men tycktes överväga
ännu. Så sprang han beslutsamt bort till notarien och
rapporterade Adrian för ohörsamhet i tjänsten. Trots
det att notarien såg ledsen ut, måste han befordra rappor­
ten. Kamraterna satt och följde intresserat utvecklingen
av det som skedde. Aspiranterna slutade för ett slag upp
med att diskutera idrott, lystrande till uppträdet, glada
åt att det inte gällde dem själva. Adrian lyssnade till
bråket som om det gällt någon helt annan än honom
själv. Inom honom undergick själva utgångspunkten en
förändring. ”Vad skall man leva av?” – den frågan
förändrades. ”Vad skall man leva för?” – löd den.
Så förflöt en ny dag.
Sakta spirade under allt detta Adrians kärlek till Tora.
Den spirade ur en sjuk, till hälften avsvedd mark. Adrian
levde likt en tiggare vid kärlekens port. Ur oändlig nöd­
ställdhet steg hans åtrå upp till det starka, befriande
livet. Endast då han tänkte på Tora, fick han en smula
mod att fortsätta på nytt. Då han träffade henne, önskade
han sig merendels långt bort. Dessa möten kom för
honom att utgöra förödmjukande strider. Sommarn och
hösten igenom bevarade han sin hemlighet för henne.
När han träffade henne, visste han ej ens, hur han ville
ha henne. Allt oftare tänkte han på Marta, och det fanns
stunder, då han brann av önskan att få träffa henne,
förlåta henne och göra allt gott igen. Sådana dagar var
Tora liksom bortskymd. ”Så mycket vet vi om vad vi

vill, om vad vi älskar ...” stammade han då i sin full­
komliga ensamhet.
Adrian närmade sig kraschen. Han hade kommit in i
den långvarigt sjukes stadium, där nästan allt lastades
över på det psykiska planet. Men även de rent yttre för­
ändringarna visade tydligt, varåt det bar. Han blev en
morgon stående som om han inte ämnat röra sig mera.
Han betraktade nyfiket dröppeltrådarna i urinen. Han
kände en viss stelhet i ryggen, i lederna. Det var endast
en tidsfråga, när sjukdomen skulle visa sig i hela sin
förödelse. Han skulle bli urståndsatt att vistas uppe, och
likväl var det icke detta, som oroade honom mest. Hans
största fruktan var den, att han då icke längre skulle
kunna dölja sin hemlighet.
Som förut lurade han och läkaren på varandra. De två
studerade nyfiket varandras nycker, passade varandras
kast, gjorde de små anfallen och slog till de långa
reträtterna. Under lång tid lärde sig en läkare och en
patient att förstå varandra också på det, som icke sades.
Adrian visste att mannen i vita rocken inte längre roade
sig med något tomt hot, då han sade:
– Det vore kanske bäst att ni lade in er nu innan
vintern?
– Jag går inte in!
– Då får vi försöka med gonarginet.
Med gonarginet blossande i blodet, en kubikcentimeter
av de små, avdöda bakterierna i krig med de levande
inom sig – millioner gonokocker, uppfödda i väldiga
gonokockplantager någonstans i Tyskland, exporterade
i tuber – skyndade Adrian hem och lade sig i Moderats
kammare.

Efter ungefär en halvtimme kom febern på allvar.
Den steg hastigt till över fyrtio grader. Krampen sam­
mansnörde hjärtat. Det kändes som om någon kramat
hjärtat hårt i handen, till dess blodet sprutat ut ur det.
Han föll i frosskakningar, vilka ristade bädden. I sällsam
belysning gungade främmande land förbi hans ögon. Nu
fördes kriget inom honom ... Mor Moderat, som trodde
han förkylt sig och blivit sjuk, ville truga i honom het
mjölk med konjak. Han spjärnade emot ännu i feber­
drömmarna – nu hade spriten verkat som ännu värre
gift – och efter några timmar låg han kvar utmattad.
På morgonen var han uppe som vanligt. Men försöken
ville inte hjälpa. Mannen i den vita rocken var missnöjd
med sitt resultat.
– Undvik hoppa, undvik åka cykel, undvik alla häf­
tiga rörelser, upprepade han modfälld sin läxa. Skulle
vi inte istället lägga in er nu?
– Jag går inte in!
– Då får vi försöka igen med det gamla!
Historien med gonarginet upprepades. Mor Moderat
blev misstänksam. Hon förstod sig inte på detta. Hon
gissade på gift, och blev allt misstänksammare. Hon
tyckte hon stod i ansvar för honom som för en egen
son. Den för henne obegripliga händelsen med den helt
hastigt konstruerade febern upprepades åter ...
På dagarna skötte Adrian sin tjänst.
En morgon var det ett häftigt kackel bland brevbärarna
i salen. De tycktes alla vilja verka förstämda, men
nyfikenheten och upprördheten gjorde ansiktena livliga
och nästan upplysta över att någonting äntligen hänt,

så att uttrycket hos dem istället kom att likna uppspelthet
och glädje.
Adrian lyssnade med tilltagande oro:
– Flöt han då?
– Väskan flöt.
– Å fan, gjorde den?
– Väskan låg och flöt ... Han kunde inte få den av
sig, förrän man var framme.
– Den var tom då, eller hur? Och så drog man opp
honom?
– Det är klart. Men han ville i igen.
– I igen? Ville han verkligen. Vad kunde det då ha
tagit åt honom?
– Han ledsnade, ja, det är underligt ... Att en män­
niska kan hänga läpp så? Nej, skratta bör man, annars
dör man.
Dörren fläktade. Fågel blå kom gående in för att som
vanligt sätta sig på sin plats, när man underrättade
också honom. Aspiranterna var de, som hann att rappor­
tera först. De var kvicka med att göra Fågel blå den lilla
tjänsten.
– Kasparson har plumsat i vattnet i Djurgårdsbrunns­
viken, men väskan flöt, så han vart uppdragen nästan
genast! sade de och gav på en gång ifrån sig allt.
Adrian satt och kände med sig, att han var den ende,
som troligen visste något om orsaken till detta själv­
mordsförsök. Men han sade ingenting. Han stirrade en
stund på Kasparsons tomma plats. Han försökte före­
ställa sig hela händelseförloppet. Han hade inte längre
orkat leva med hemligheten, utan försökt hoppa i och ta

den med sig ... Så hade han misslyckats tack vare den
svartlackerade postväskan, som flöt.
– Han flöt på väskan! Uttrycket återkom ständigt.
Det var som om de allesammans hade förälskat sig i
just denna kuriösa lilla detalj. ”Kronans kaka liten är,
men säker är.” Till och med när man ville dränka sig,
räckte en postväska att flyta på, så att någon hann komma
och rädda en till livet ... Väskan var arbetsredskapet,
det som brevbärarna kände bäst till. Det intresserade dem
alldeles särskilt, att det var just tack vare postväskan,
som Kasparson hade flutit ...
För dagen var Kasparson ledig. Hans stol stod tom.
Man visste ej huruvida han skulle återvända eller ej.
Men när Adrian satt och lyssnade på, hur en människas
försök att dö kommenterades bland kamraterna, försig­
gick en förändring inom honom. Han kände med sig
själv, att han själv fick icke dö! Han skulle leva, även
om han anfölls av djävulen och döden!
Det gick ett par dagar. Kasparson kom icke tillbaka.
Hans stol stod fortfarande tom, och Adrian tyckte att
han på något sätt skämdes för kamraten, som icke var
där och försvarade sig själv.
På morgonen talades det bland brevbärarna om att
Kasparson skulle komma tillbaka och börja igen. Brev­
bärarna laddade sig till återseendet. Men Adrian när­
made sig nu kraschen ... Han tänkte inte stort annat än
på sig själv.
En kväll, då Adrian kom hem från posten, låg ett brev
från Marta på bordet i Moderats kammare. Adrian röck
till häftigt. Plötsligt, sedan han efter åratals väntan inte
längre hoppades på det, hade Marta skrivit till honom!

Han läste i skymningen den lilla brevlappen och blev
alldeles kall. ”Jag ligger på ett sjukhus, som är både
skamligt och allt, och jag har ingen att tala vid och måste
ha en del saker uträttade ute på stan ... Om du har en
stund ledig för en betryckt människa, så kom hit och
hälsa på din kamrat och gör henne den tjänsten, som
kanske blir den sista ... Vänligen Marta.”
Adrian stoppade brevet i fickan och gick ut igen. Han
rörde sig nu själv med rätt stor svårighet.
Den kvällen spelade cirkusen för sista gången på året.
Säsongen hade likväl varit lång. I Djurgårdsekarnas kro­
nor sjöng redan hösten. Under de elegiskt älskandes
soffor utmed vägarna hade samlat sig höstliga pölar av
vatten och lera.
Adrian var klädd i den rubinfärgade rocken. Det var
mässfall bland vaktmästarna – denna kväll skulle han
sköta den röda mattan.
Publiken samlades runt manegen och på läktarna. Likt
en judisk offerpräst, höljd i den rubinfärgade togan, be­
redde sig Adrian för sin rit. Han såg uppåt raderna.
Det skulle bli galaföreställning. Med alla hästar, alla
ryttarinnor, alla man i orkestern, med alla glaskulorna
firades den sista kvällen, och ljuset spelade redan ivrigt
under den bläckblåa kupolen.
Programmet begynte. En fanfar från orkestern ...
Första numret stormade in ... Lamporna lyste som solar.
Den råa, primitiva, dramatiska doften steg från manegen
i små virvlar, tills den nådde raderna. Längst uppe
under taket sträckte ståplatsernas innehavare på sina hal­
sar, tills de liknade spanande fåglar, som såg sig om
efter någon fara.

Voltigeryttarinnorna på de mjölkvita stona dumpade
fram i den stänkande sågspånen, och de sköna svingade
sig i sadlarna, ned i manegen och upp på hästryggarna
igen. Piskrappen small som pistolskott. Voltigeryttarinnor­
nas egna ansikten lyste stela och fullkomligt kalla. Deras
ögon glänste likt glas, torra. Det var deras sätt att
reagera. Det var voltigeryttarinnornas gråt för piskslagen,
som träffade dem själva efteråt, när de om natten skulle
försöka sova ...
Numret gjorde stor lycka. Publiken kastade ned blom­
mor. Bland hästspillningen och sågspånen blev blom­
morna på nytt liggande liksom i mylla. Manegens rundel
tycktes återge alltings eviga cirkelgång. Flickorna själva
vände sina ansikten uppåt, mottagande hyllningen. Med
kölden i leendet, och med stela kroppar, liknande stoder
av is, stod de för ett ögonblick stilla. Så gav de upp
sitt lilla inlärda, retsamt eggande svar:
– Oh! De var försvunna.
Slag i slag följde nu alla numren. Från draperierna
fladdrade redan de tolv hingstarnas manar. Efter akro­
bater och jonglörer och svartkonstmän ledde cirkusens
ägare och direktör själv den stora hästdressyren. Endast
få förstod den, och endast kännarna förmådde uppskatta
den. Det var direktörens ambitionsnummer ... Snart
skulle clownen komma indrullande, innan det blev
mellanakt. Det var däremot ett nummer för alla, det
populäraste av dem ...
I Adrians arbete med den röda mattan – bondsonens
arbete med en röd cirkusmatta inför fulltalig publik –
ingick hoppet ner från barriären. Han skulle vara buffert
endast. När clownen kom, hade han att släppa mattan,

hoppa från barriären ned i sågspånen i manegen, stöta
emot clownen och själv falla omkull. Hoppet var på en
halv meter.
Clownen kom indrullande. Han bar den ensträngade
gitarren i famnen. I den lediga handen bar han grinden,
ordningens idé. Det zinkvittfärgade ansiktet med de röda
fläckarna på kinderna höll han tankspritt lutat mot före­
målen tätt framför sina fötter.
I den vida manegen ställde han ut den halvmeterhöga
grinden, öppnade den och klev ut genom öppningen.
Folk skrattade utan att förstå åt vad egentligen. Clownen
själv brydde sig om ingenting, tycktes inte tänka över
någonting, lunkade endast självupptaget framåt utan att
hejda ...
Likt en präriebrand rullades den röda mattan hastigt
över manegen. Mot de bläckblåa väggarna stöttes redan
vansinnesskrattet – oh! Clownen – oh! Titta på
clownen!
Publiken ropade. Endast clownen tycktes lunka vidare
sin väg utan att lyssna. Likgiltigheten hängde isande
under de stora attraktionernas cirkuskupol, där var och
en gjorde så gott han kunde.
Adrian tog hoppet. Han snavade i mattan. Ett ögon­
blick blev han liggande framför den vitsminkade clow­
nen. Han såg upp i hans ansikte och märkte likgiltig­
hetens dödsångest. Han genomfors av förskräckelse –
tyckte sig vilja undkomma, utan att lyckas ...
Publiken skrattade hest. Den trodde detta var me­
ningen. Publiken klappade i händerna. Direktören kom
in och ställde sig vid ingången, där hästarnas svansar
ännu skymtade bakom de röda, guldstickade draperierna.

Ett leende lekte över hans ansikte. Clownens gitarr kla­
gade åter oroligt likt gråt.
Adrian spelade med en stund – nu var bondsonen
clown! Till slut sjönk han på knä på barriären, dit han
kravlat sig upp. Han blev sittande så, sammanhukad,
på väg att resa sig, alldeles stilla.
Läkarens varningar surrade genom hans huvud. Oron
sköt likt raketer genom hans hjärna, och mitt i alltsam­
mans sjönk han ihop i ångestsvett, tills han reste sig
och stapplade tillbaka till sin plats.
Endast clownen utförde sitt nummer till slutet, då han
linkade ut med gitarren och sin grind. Hans zinkvitt­
färgade ansikte med de röda fläckarna lyste likt blåbärs­
mos. Publiken klappade i händerna, suckande:
– Clownen – oh!
Dagen efter hade hänt vad läkaren fruktade.








XLI.

En kvinna behöver icke kunna något, icke vara något,
endast hon är vacker. Hon skall ändå bli älskad av män.
Män skall stanna med henne framför butikernas fönster
och be henne önska sig det hon vill ha. Hon behöver
icke direkt höja sig. Men hon får inte sjunka lägre än
hennes skönhet medger det, än tillgången på kvinnor
medger det, ty män värderar sina kvinnor liksom dia­
manthandlarna värderar sina varor, och när hon då går
under, gör hon det oåterkalleligt, djupt.
Marta hade hunnit gränsen, och på könssjukhuset redu­
cerades hennes människovärde ännu mer. Från första
stunden hon trädde in där, märkte hon att det låg en
skrämmande hemlighetsfullhet kring detta hus. När hon
klev vidare, fick hon se att det hängde gamla, gulnade
ordningsföreskrifter här och var på väggarna. Redan på
luften märktes den säregna atmosfär, som uppstår kring
sängliggande, sjuka kvinnor. Det fanns åtskilligt av kur­
husstämningen kvar. Det vimlade av kvinnor, uppe och
i sängarna, och Marta kände igen många bekanta. Hon
gick vidare och fick sig sin plats anvisad.
Efter en kort tid var hon fullkomligt inne i alla för­
hållandena. Sjukhuset liknade icke alldeles andra sjuk­
hus. På sanatorierna skröt man med ”tempen”, men här
försökte man smussla undan faran! Faran fanns där

likafullt och tycktes stundom oöverskådlig. Man hoppa­
des osäkert, vacklande, och man blev lätt bitter. Många
låg kvar sen sommaren, en del sen året förut, och några
hade varit där ännu längre. Efter midsommar hade fre­
kvensen ökats. Det var så för vart år. På sina hyllor ute
i korridoren stod en rad väldiga dossierer, förteckningen
över de smittade sen minst femton år tillbaka. De stod
där som ett memento för nationen, ehuru det endast var
flickorna, som ibland smög sig ut och tittade på dem.
Dossiererna tjocknade betydligt för åren 1913, 1919, 1920
– de goda åren. Men inte endast efter goda år och vackra
midsomrar ökades antalet härinne. Till och med efter
sommarsöndagar med vackert väder kunde könsläkarna
märka en ökning. Läkarna kände gott till hemligheten.
Det var storstadens hemlöse Eros. För övrigt var här
inte alldeles lika någonting. Man hade känslan av murar!
Gick någon till portvakten och frågade efter en viss per­
son, så lämnades det ingen upplysning. Här var adressen
ett likgiltigt gatnamn med ett nummer – inkognito.
Sjukhus skrevs det inte, därför att de som låg där inte
kände det så, utan som korrektionsanstalt. Här levde
man i en särvärld, med desavuerad poststadga, som
eljest ansågs gälla hela riket, och man fick heller icke
besöka andra patienter. Även där det icke var avsett att
injaga skräck, gjorde det så, och ingen nämnde gärna
något om att ha varit där.
I en sal på åtta flickor på den kvinnliga avdelningen
låg Marta. På sistone hade hon börjat få svårt att gå, och
hon tyckte det var skönt att få sträcka ut sig.
I en säng ett stycke bort låg Cecilia. De talades icke
vid om det de haft gemensamt, låtsades icke ens om det.

Cecilia hade legat sedan början av sommaren. Hon ban­
nade mest, ibland svor hon. De möttes ibland på väg till
behandlingsrummet eller ute i korridorerna. Då spanade
de bara litet misstänksamt på varann. De fortsatte.
Strax intill Marta låg en flicka med ett obetydligt sår
vid munnen. Det såg inte mycket ut, heller aldrig hade
hon ”syndat”. Hennes historia var enkel. Farfadern, en
affärsman, hade dött av syfilis, när han varit omkring
femtio år gammal – på den tiden hade läkarna inte
kunnat så mycket. Sonen hade låtit undersöka sig och
konstaterats frisk. Han hade gift sig och fått en dotter.
Flickan visade först vid femtonårsåldern tecken på sjuk­
domen, och även modern befanns då vara smittad. De
togs båda in på sjukhuset. Modern hade aldrig haft några
utslag, inte heller fadern, men dottern var den, som
råkade ut för det! Hon hade det lilla öppna såret vid
munnen. Man lyckades ibland få det till hälften läkt,
men då slog det bara ut ett nytt sår vid örat, i hårfästet,
i något av ögonbrynen. Hon behandlades med otroligt
tålamod av läkarna, men om tillfrisknandet kunde ingen
säga något. Sjukdomen hade hoppat över en generation.
Den hade hämnats på barnbarnet, ehuru farfadern, affärs­
mannen, hade lyckats bevara sin hemlighet ...
Det låg en del förlovade och även gifta där. Värst var
de två besöksdagarna i veckan, ifall det kom någon.
Ibland uppfördes tragikomiska pantomimer. På manliga
avdelningen kom fästmör och fruar upp och satt där den
stadgade tiden, men visste likväl inte, att deras män
”slarvat”. De trodde på sagorna om eksem och blås­
katarrer och njursjukdomar ... De dygdiga unga
flickorna, som satt där en stund vid sängarna, trodde på

lögnerna om ”hudsjukdomen”. De trodde så villigt på
”eksemen”. Alltjämt fanns det gott om folk, som trodde
de veneriska sjukdomarna kunde uppkomma genom
”drömmar”. Så skickligt spelades komedierna, som vart
tragedier igen, så snart de besökande gått sin väg! På
kvinnoavdelningen var beklämningen störst. I ett par
fall ömmade till och med de båda glädjeflickorna – det
var för hustrun, som låg här med sitt barn. Hon hade
den lille i en säng bredvid sig. Mannen låg intagen på
manliga avdelningen, hundra meter därifrån. De fick
inte träffas, men de skrev emellanåt brev, som smugg­
lades ut mellan avdelningarna. Det andra fallet var kvin­
nan i grossess, som förgäves sökte hinna bli av med smit­
tan före födseln. Hon rörde sig redan likt en tung pråm,
när hon någon gång gick uppe. Hennes abnormt försto­
rade buk sköt då ut under den blårandiga klänningen,
sjukhusdräkten. Därinnanför kämpade barnet, som ville
ut ur hennes dröppelförgiftade sköte. Det var dömt att
födas på sjukhuset och i värsta fall få stanna där. Man
tyckte modern räknade sekunderna, men hon hann likväl
icke bli frisk. Munnen hängde en smula öppen på henne,
som om fostret hade trängt på organen inifrån. En natt
hade Marta plötsligt vaknat vid att någon gått invid
sängen. Det hade varit grossesskvinnan, som tassat i lovar
kring nattduksbordet för att komma över tandkrämen att
äta. Hon var hungrig efter den för graviditetens skull.
Barnsängskvinnans mystik blev plötsligt skrämmande.
De unga flickorna var rädda för henne.
Om dagarna låg Marta nu mestadels i ett slags dvala,
men alltid gick det icke för henne att upprätthålla denna
likgiltighet. Mellan halvslutna ögonlock betraktade hon

fönstret, ljuset utanför, och de brunrandiga gardinerna.
Då vaknade hon hastigt till fullt medvetande. Det var
operationshotet, som hängde hotande över henne från
dag till dag. Hon fick gonarginbehandling och såg likväl
operationen framför sig i sina feberdrömmar. Behand­
lingen på sjukhuset var eljest både bättre och sämre än
hon tänkt sig. Hon förälskade sig nästan i läkarna. Det
var endast orsaken till att hon låg där, som var annor­
lunda än om det varit något annat sjukhus hon legat
på. Alla de andra tyckte på samma sätt som hon.
Själva orsaken till att man låg där var på något sätt
oförsvarlig. Man skämdes för sig själv. Här hade man
inte rätt att vara sjuk, som man skulle ha haft annor­
städes. Ibland växte smittoskräcken till panik. Alla blev
rädda att bli smittade av varandra. Det inträffade isyn­
nerhet, då någon höll på att bli frisk och snart skulle
utskrivas. Bacillskräcken blev panikartad. Det var alltid
gonorrépatienterna som bråkade värst. Syfilispatien­
terna förhöll sig mera lugna. Deras sjukdom förlöpte på
något sätt normalare. Men efter någon tid blev de alla
mer resignerade. De anpassades. De försökte ta dagarna
i den ordning de kom.
Värst var förödmjukelsen. Hos kvinnorna var det mo­
ralen, som tog den största skadan. De hatade ”giggen”.
När Marta hunnit passera de olika stadierna, blev hon
på nytt orolig och bråkig. Då såg hon i sjukhuset åter
endast en korrektionsanstalt, och hon utlöste sitt hat över
sköterskorna. Kvinnor är hårda mot kvinnor. Någon en­
staka gång brast då också sköterskornas tålamod.
– Nu gör det ont, men ni jämrade er inte, när ni
fick det!

Marta föll ut i smädelser mot allt och alla. Endast
läkarnas tålamod kunde lugna henne. Hon trodde allt­
jämt endast på män. Hon hatade kvinnorna. En dag
skrev hon i hemlighet brevet till Adrian och fick det
postat. Hon väntade honom för var dag.
Fram mot eftermiddagarna och kvällarna kom sam­
talen, berättades historierna. I dessa samtal kom klago­
målen skridande i långa, hotfulla, morrande tåg. Som hos
alla, vilka tappat säkerheten, den inre fasta punkten,
klagade patienterna då på allt. De kritiserade ordnings­
reglerna, som härledde sig från tiden för sekelskiftet, då
sjukhuset ännu var en straffanstalt. De kritiserade
tvånget, som var militäriskt, fastän sjukhuset var civilt.
De klagade över att behöva hjälpa till att arbeta, om de
gick uppe, fastän det var just att åter kunna bli friska
och arbeta som de strävade till. De jämrade sig över
maten, som det påstods hölls klen bara för att den inte
skulle hetsa så mycket. Då klagade de på sköterskorna,
på läkarna, på den förödmjukande behandlingen i ”gig­
gen” ... Då klagade de på allt.
Samtalen mellan kvinnorna slingrade så underligt.
– Det har varit värre, säger en. Hon vill be de andra,
de nykomna, att inte klaga så mycket.
– Passopp, det kan bli värre än!
– Akta er för det här, det är inte bättre än ditt, säger
de till flickan med den ärvda sjukdomen.
Inte tänkte de på att hälften av alla män och en fjärde­
del av alla kvinnor i den stora staden också varit ute för
den malören! De bestirrade hela tiden sig själva.
– Tja, en vacker dag åker man ur prästbetyget
kanske.

– Än går det.
– Jag är här för andra gången nu ... Tre ting är
alltid vissa ...
– Är inte livet härinne värdelöst i alla fall? Med det
eviga plåstrandet? Det tycks så ...
– Det vore det, om man inte toge lärdom.
– Tar man lärdom, tror du? Hör på henne där.
– Det gör man!
– Och kastar sig fem dagar senare in i samma elände
igen. Så mycket lärde man!
– Om en enda tillräckligt högt kunde tala om vad
det vill säga, så skulle det inte vara meningslöst. Då
skulle det ha en uppgift.
– Tror du man vill tala om sådant efteråt? Nej, är
man härifrån en gång, så vill man nog helst glömma.
Tror du någon talade om något för mig?
Grossesskvinnan har bara suttit och vaggat med krop­
pen. Men Cecilia brister plötsligt ut i ett skallande
skratt.
– Här talar ni om livet därute som om det vore
något att leva för, säger hon och skrattar, bara skrattar.
Martas hud blir knottrig av skräck.
De flesta flickorna blev naiva på sjukhuset. De blev
som barn. Romantiker innerst inne förut, blev de här
snart ledlösa fatalister. Deras sociala ansvarskänsla var
lika med noll. De trodde tidtals knappast ens på att de
var sjuka, utan trodde att man pinade dem ändå. I en av
sängarna låg en, som trodde att det hon råkat ut för var
straffet från Gud, och ingen bestred hennes antagande.
Många av dem trodde inte på vetenskapen, inte på
läkarna, inte på någonting annat än ödet, som slog blint.

– Kommer man hit, så kommer man inte så lätt här­
ifrån, sade de konstaterande.
– Det var tokigt jag gick in just den dagen! Det
var en olycksdag för mig.
– Jag gick in en fredag.
– Är man här, så är man ...
– Kom ihåg att könssjukhuset har tretton bokstäver!
De var fatalister. Då började någon berätta om de
svåra fallen. Det var ett drag av sadism hos dem, av frä­
tande kvinnosadism, som begärde utrymme. Så fort någon
av systrarna närmar sig, tystnar berättelsen. Så fort hon
gått, tar den upp sig igen. En som legat inne länge be­
rättar om nittonåringen, som dog.
– I den sängen, just i sängen du ligger i därborta ...
Hon var totalt slut, ser ni ... När hon dött och man
försökte lyfta henne, så var det en del av kroppen, som
lossnade. Det är säkert, låren blev liggande kvar ... Det
är absolut sant, ni kan fråga, om ni inte tror mig ...
– Det är lögn!
Cecilia brast ut i det klingande skrattet. Marta led
helvetiska plågor. Luften i salen fylldes av hat.
– Fråga om ni inte tror det.
– Det är lögn! lögn! lögn!
Cecilias skratt ekade mellan väggarna.
Men om natten kommer fantasierna. Då hjälper det
inte att maten är sparsam och fri från hetsande kryddor.
Då hjälper det inte att korridoren är kall. Då kan hela
salen på åtta kvinnor, med olika sjukdomar, i olika sta­
dier, med olika utgångspunkter i allt övrigt, sätta sig
upp och börja tala på det mest ohöljda sätt. Då stirrar
de varandra i ansiktet, då sträcker de på halsarna innanför

det märkta sjukhuslinnet, då söker de varandra som
lidande fåglar. Då glömmer de smittofaran och allt. Då
söker de skydd hos varandra som små värnlösa, ruggiga
fåglar.
När smärtorna släppt, när de lasciva historierna upp­
hört, låg Marta och tänkte på sig själv. Då blandades
allt i oreda inom henne. Hon tänkte då på föräldrarna,
på drängen Vilgott, på rummet vid Apelbergsgatan, där
hon skulle betalat hyran, men inte låtit sig avhöra. Med
serumet, det på kvällen insprutade gonokockvaccinet i
blodet föll hon in i feberdrömmar. Det var inte den
hotande framtiden hon drömde om. Nu var hon tillbaka
i det gamla. Det var ladan vid Humla ängar hon såg,
det var den vajande granen utanför i mosskanten, det
var Adrian ... Hon tyckte det drogs en grå slöja för
alltihop, men så var bilderna där igen, fräscha och full­
komligt klara. Hon dansade. Hon såg skogen tre steg
ifrån sig. Löven – våta – hängde slokande ner över
henne. Hon var åter den utvalda, den som alla ville ha.
Hon tyckte hon gick undan med stolt hållning och för­
svann från dansen, medan den var som roligast. På vägen
saktade hon stegen. Plötsligt tyckte hon att en polis kom
fram för att anhålla henne – drömmen skiftade häftigt.
Svetten bröt fram, alldeles kall.
– Hjälp! skrek hon så att det skallade i salen.
De andra spratt upp ur bäddarna. Sköterskan såg in
genom dörren ett slag, tålmodigt van vid de nattliga
ropen.
Då drömde hon på nytt – hon låg på en varm strand
vid havet. Viran var med, Dolly var med. Solen upp­
hettade den bruna, kulliga sanden. Hon såg männen, som

rörde sig på avstånd. Männen kom närmare. Ännu hade
de inte upptäckt henne. Dolly var inte så vacker som
förr ...
Marta vaknade om morgonen, när det var dags att
få behandling. Outsövd linkade hon ut till ”giggen”. I
salarna kändes luften nattstånden och kvav.

*

Adrian gick upp och besökte Marta en dag, när vinden
på Kungsgatan var alldeles stilla. Han steg vacklande
in genom porten och befann sig så bakom murarna.
Genom de kyliga korridorerna tog han sig med ångest
upp mot kvinnoavdelningen. För var och en han mötte
såg han skyggt upp.
I en liten avbalkning, som föreställde sällskapsrum­
met, utfyllt med bord täckta av rutiga dukar i något
slags hemslöjdsmönster, hälsades han skyggt av tre kvin­
nor. De log slappt, då de fick se en karl i omgivningen.
En sjuksyster visade honom in.
När han kom in i salen, kunde han först inte upptäcka
Marta. Det var skumt. Höstdagen och hans egen upp­
rördhet förtog honom förmågan att snabbt orientera sig
därinne. Han kände den förlägenhet en man känner vid
att komma inklampande i ett sjukrum, där det ligger
en mängd främmande kvinnor, av vilka han är förtrogen
med en enda. Någon vid dörren fnissade.
Marta sov, när han kom fram till bädden. Han drog
sig för att genast väcka henne. Fnissandet bland de
andra flickorna steg. En, som låg bredvid, ruskade i
sängen:

– Seså, vakna då! Hör du inte? Det har kommit en
karl i jungfruburen!
Marta for förskräckt upp, som om hon trott att hon
gjort något galet.
– Jag sov bara en smula ... Är det du?
– Jag kom så fort jag kunde, så snart jag fick bre­
vet, sade han stammande.
Marta hade feber. En del av hennes ansikte var blekt,
andra delar av det var blossande röda. I sjukhuskläderna
verkade hon äldre och magrare än då han sett henne ute.
Han kände sig mycket förlägen och visste inte vad han
skulle tala med henne om.
Marta betraktade honom nyfiket som om hon ämnat
fråga honom om något särskilt ömtåligt, men inte tordes.
Hon sjönk tillbaka i bädden. I stället sade hon:
– Med mig är det inget vidare, som du ser.
– Du ska snart bli frisk och komma härifrån. Tror
du inte?
– Det vet man inte ...
Ett sällsamt spel försiggick inom Marta. Under det
att hon hela tiden ämnade för Adrian dölja misstanken,
att hon kanske smittat honom, ville hon på något sätt få
besked i just samma sak. Hon hade förberett sig länge
och ganska väl för detta samtal. Hon hade beräknat, att
han skulle förebrå henne på något sätt, och då skulle
hon svara med en motfråga, varför han rört henne, när
hon hade bett honom låta bli?
Då Adrian inte visade några tecken till anklagelse,
omkullkastades Martas plan. Hon fick värre att erkänna
sin egen olycka. Med febern glödande i kinderna, med

inflammationen brinnande i sitt inre, blev hon endast
liggande att betrakta honom med fuktiga ögon.
– Djupare nere har jag aldrig varit, trodde aldrig
att jag skulle komma ... Du kan vara glad att du slup­
pit ifrån det, som jag har råkat ut för!
Adrian röck till häftigt, men behärskade sig.
– Jag gick ute för länge, tills jag vart sjuk. Nu är
jag här, mer finns inte att säga ... Det är skillnaden.
Marta betraktade honom hela tiden frågande. Nu
måste han röja sig, ifall hennes misstankar hade någon
grund. – Adrian röjde ej med en min någon av sina
tankar.
– Var det något särskilt du ville mig? frågade han
litet frånvarande.
Marta dröjde litet. Hon hade tänkt fråga honom, om
han kunde ordna hyran för rummet på Apelbergsgatan.
Så tyckte hon att det inte passade sig att be honom om
det.
– Nej, inget särskilt ... Jag ville bara träffa någon,
sade hon likgiltigt. Spänningen hade tagit ifrån henne
kraften.
Även inom Adrian slogs motstridiga tankar. Han hade
under vägen helt enkelt icke tänkt sig annat, än att det
nu skulle komma till något slags uppgörelse. Att han
skulle förebrå henne föreföll honom så naturligt, att han
inte ens kommit sig för att sätta sig in i, hur det skulle
gå till. Han hade hela tiden räknat med Martas egen
skuldkänsla, och när den uteblev, så kom han sig icke
för.
– Jag kanske måste opereras också ... Här plågar
man mig bara. Om kvällarna sticker man in nålar och

ger mig något slags gift ... Det är för att det där ska
dö, men det dör inte!
Hon visade honom sin arm, som i det vita hullet strax
ovanför armbågen var sönderstucken efter injektionerna.
– Sen kan jag inte få något barn, tillade hon tystare,
så att inte de övriga skulle höra det.
Oupphörligt stred de motspjärniga tankarna i Adrians
hjärna. Där han satt, torterade sjukdomen honom själv,
så att han hade svårt att sitta stilla. Men helt plötsligt
kände han sig tacksam för att han icke nämnt något.
Det var som om tystlåtenheten, undvikandet från att för­
råda sig eller att klaga, hade gett honom en styrka, som
han icke visste om att han ägde. Nu skulle han heller
icke nämna ett ord och förråda sig!
– Du måste bli frisk, Marta, sade han, samlande alla
sina krafter för att göra dessa fem ord övertygande.
Hon betraktade honom med sitt vita ansikte, med de
av febern slappnade ögonen.
– Jag vill komma ut! Det var mycket bättre ute.
Från sängarna nere vid dörren hördes återigen frittret.
– Du får stanna tills du blir frisk, sen kommer du ut.
Då skall vi skapa om livet!
– Skapa om livet ... Som om det gick ... Kudden
bakom hennes huvud liknade en gloria. Omstrålad av
kuddens förorenade gloria vände Marta frågande blicken
mot honom.
– Det går, sade han kraftigt.
Plötsligt brast Marta i gråt. Hennes bitterhet var som
borta. Mjuka som två kullar av jord hävdes de knappt
dolda brösten under sjukhuslinnet. Hon föll ihop i bäd­
den och vätte kudden med sin gråt.

Något försiggick inom Adrian.
– Får jag sjunga en bit, flickor?
Från sängarna stirrade de blanka, undrande ögonen
emot honom. Någon såg mot dörren, som för att över­
tyga sig om, att ingen kom.
Han tog svaret som jakande. Då satte han sig på sto­
len vid Martas säng och sjöng med lugnande stämma:

”Mitt testamente är helt kort,
ty intet finns att skifta bort.
Sörj ej, kamrater, blott gå på.
Rullande sten ej mossa kan få!”

De första orden försvann i fnissningar. Men alltefter­
som sången framskred, kom de åtta kvinnornas ögon att
blänka på ett besynnerligt sätt. Det berodde måhända icke
på sången, icke på det lugnande i rösten, som sjöng, utan
det var kanske bara det överraskande i, att en främmande
man helt plötsligt satt sig att sjunga därinne ... Det bröt
mot allt de var vana vid. Till och med Cecilia teg, medan
den enkla sången letade sig in i alla hörnen av salen.

”På glättig lek i rymden blå,
till nejderna, där blommor stå ...”

Adrian hade hunnit till de sista raderna. Från korri­
doren kom flera kvinnor i blårandiga klänningar, dit­
lockade av sången. De ställde sig hängande mot dörr­
posten att lyssna. Och i salen till det tysta, hemlighets­
fulla könssjukhuset, inför denna sällsamma i sängarna
utsträckta publik av sjuka kvinnor, sjöng Adrian slutet
av Joe Hills sång:


”Det är min vilja, samt därtill
jag önskar lycka – er Joe Hill.”

Marta betraktade honom med sina ömma, av febern
urvattnade ögon, över vilka ögonbrynen likt ett par
vingar tycktes vilja lyfta sig till flykt, utan att kunna.
Hon sade ej ett ord. På en stol satt grossesskvinnan ro­
löst vaggande med kroppen. Ur salen lossgjorde sig
tystnaden, tills den liknade ett skrik.
– Ute en gång ska vi alla skapa om livet!
Sju kvinnor drog samman sina skuldror under filtarna.
– Vad är det han säger för något?
– Att vi en dag ska spränga alltihop i luften ...
– Sjung en stump till! Vill han inte det? Nu, när
vi är samlade!
Det var Cecilia som tiggde. Ute i korridoren kom
någon gående. Kvinnorna vid dörren såg oroliga ut.
– Nej, han vill visst inte ... Vill inte ... Skuldrorna
darrade under filtarna. Någon fnissade.
– Nej, inte nu. Adjö med er.
Från besöket hos Marta gick Adrian direkt bort till
den manliga avdelningen och lade in sig.




DÖENDE LAND – STORA
STÄDER.


XLII.

I Humla hade åtskilligt förändrats under det år som
gått. I den minsta av gårdarna i byn hade den gamla,
hörnklippta almanackan med sina antecknade sorger och
bekymmer lagts undan. På fönsterkorset hade den nya
hängts upp. Men innan aprilhörnan klippts, hade också
den nya almanackan hunnit få sig anförtrodd många
motgångar. Djur hade måst slaktas ... Olyckor stjälpte
alla beräkningar ... Barn försvann och lät sig icke av­
höras ... Det gick alltmera stadigt utför.
En söndagseftermiddag på förvåren gick Adrians far
över till Sigrids far, grannbonden. Han slog för ovanlig­
hetens skull ett slag på dörren, innan han klev in. I
köket stod Sigrids far klädd i en blå och rödrandig ull­
tröja, fast det var vår i luften. Kvinnorna höll sig någon­
stans i rummet innanför och visade sig ej.
De båda bondgubbarna satt en stund och pratade:
– Jag säger inte du borde göra det, för vi måste alla
tänka på oss själva. Fast om du kunde, så nog vore det
bra, alltid.
– Jag kan nog inte. Dels är det det gamla, och så
är det väl snart färdigt igen?
– Det här skulle i så fall vara sista gången.

– Kvinnfolken har redan varit åt mig, att jag måste
göra klart med det förra först.
– Javisst.
– Det är svårt att säga nej åt en gammal granne,
men jag är rädd jag måste ...
– Du vet bäst själv, hur du har det ställt för dig.
– Det kan hända jag själv står där snart annars.
– Jojo, det knakar i gamla bondgårdarna ... Ursäkta
frågan då?
– Vänta, så ska jag gå in och fråga fruntimren en
gång till!
Han gick ut i kammaren, där Sigrid, dottern, satt vid
fönstret och klämde pormaskar, medan hon försiktigt
lyssnade till samtalet från köket. Hon hade kort under­
kjol och var i linntygsärmarna, eftersom hon höll på att
klä om sig till söndagseftermiddagen, men ingen särskild
hade att klä om sig för. Hon gjorde sig därför heller
ingen brådska och såg likgiltigt upp, då fadern kom in.
Hon ville inte visa, att hon hade lyssnat.
– Du har kanske hört vad vi talat om? Du får av­
göra, ska jag skriva på igen eller inte?
Dottern surnade till. Hon ställde undan den med en
pressad bleckkant inramade spegeln, medan hon tänkte
sig om.
– Varför frågar far mig?
– Därför att det är du, som ska ha det efteråt. Du
får säga!
Sigrid förändrade färg. Det flög en mörk sky över
hennes magra, av det tunna håret strängt omramade
ansikte. Munnen fick ett hårt drag ner emot spetshakan.

– Dom kan vända sig till sonen, som är så märk­
värdig.
– Det tycker ju jag också, förstås ... Och på sätt
och vis ...
Det avoga draget i Sigrids ansikte tog fastare form.
– Säg att han kan vända sig till sonen! sade Sigrid
plötsligt hatfullt och såg ner.
– Då säger jag nej då.
Gubben gick ut och sade nejet åt Adrians far, som
mottog budskapet tåligt. Han gick hemåt över kullen,
där stenåldersmannen för cirka sextusen år sen någon
vårmorgon suttit och späntat på sin flinta, medan han
spanat efter fiender nedåt ån till. På vägen stod smält­
vatten i små pölar. Fläckvis hade backarna redan bör­
jat skjuta upp en späd grönska.
Han gick hem, rådgjorde än en gång med hustrun,
varpå han satt och planerade hela söndagseftermiddagen
och kvällen. Sedan beslöt han sig. Hustrun svarade dovt,
som om orden kommit nerifrån jorden:
– Låt dom ta’t. Dom får straff för det en gång i
himmeln!
Våren lurade som vanligt tidigt hästhovsblommen i
åbranten att lysa gulare än allt smör, som kunde säljas
från Humla by till köparna i Stockholm. Skogen lövades
detta år i mars, men frös igen i maj. Det var ett under­
ligt år. Träden kring stättan i hagen grönskade och lik­
som brändes av, innan fyrverkeriet väl kommit i gång
på allvar. Kullen, på vilken byn låg, torkades upp av
solen, och bygatorna blev farbara med de finaste vagnar.
Men förfallet på gården lät likväl inte lura sig av någon
sol.

Det var färdigt för vårsådden. En morgon satt det
en sädesärla på gårdsplanen och vippade med stjärten.
Det var tecken sen generationers tid. Humlabonden kunde
inte sova. Han gick ut ett slag och såg på vädret, så
gick han in igen. Efter en stund var han på nytt ute, stod
i kalsongerna på dörrtröskeln och spanade. Klockan tre
om vårmorgnarna, det var hans tid. Han hade sällan eller
aldrig sysslat med några minnen. När han gick på går­
den eller på åkrarna, kände han vissa dofter, såg vissa
syner, hörde inom sig vissa ord och kom stundom ihåg
någon glimt från längesen försvunna dagar. Stora ut­
fallet, skuldsättningen, mormodern, sonen, folkhögskolan,
Bissmarks gård kom då ibland för honom. Men han
spann aldrig vidare på dessa tankar. Han konstruerade
aldrig något, han endast konstaterade. I hans hjärna
fanns inga nybyggen. Där fanns endast de underhåll­
ningsföretag och reparationer, som nöden krävde. När det
någon söndag suttit vänner och bekanta hemma och sam­
talet kommit in på minnen, hade han knappast svarat.
Han hade aldrig metodiskt gått igenom denna sin minnes­
värld. En gång, när han blivit gammal och inte längre
orkade arbeta, hade han ämnat göra det. Då hade han
tänkt sitta i en vrå invid köksspisen och se sig tillbaka,
efter det att ungdomen tagit vid. ”Nu går gården från
släkten”, var den enda riktigt klara tanke han nu fick,
och i detsamma tyckte han att han på den blåa vårhim­
meln såg mormoderns molnaktiga, hotfulla skugga. Han
gick in och lade sig, tills det var dags att fodra djuren.
Nu föll Humlabonden hastigare ihop, ty det hade kom­
mit ut rykten om, hur det gått för sonen. Världen var
mindre än vad man trodde, och någon, som fått reda

på det, hade inte tyckt sig ha något för att tiga. Man
hade ingenting för att prata heller, men att prata föll
sig alltid lättare på något sätt.
Varken Humlabonden eller hustrun trodde vad som
sades. I alla fall ville man undersöka vad som gick att
få reda på, när tillfälle erbjöd sig. Tillfället erbjöd sig
också. En dag, medan Adrian ännu låg kvar på sjuk­
huset, där han tyckte han uppgått i tystnaden och icke
velat meddela sig med någon, for fadern in till staden.
Han reste med tåget denna gång. Innan han började med
någon enda av sina uträttningar, sökte han sig först av
allt bort till adressen, där sonen bott. Moderats hade
flyttat bort till den nya lägenheten, namnet stod inte att
finna på dörrarna. Adrians namn fann han heller ingen­
stans. Han begynte fråga grannarna. Han trodde fort­
farande, att det var som på landet, att grannarna visste
något. Men ingen visste. Han passade på att fråga någon
han mötte i trappan. Ingen vet.
Till sist hade han gått in i butiken på nedra botten
och frågat än en gång där. Men inte heller i butiken
visste man, vem Adrian var eller vart han hade tagit
vägen.
– Det är min pojke, säger Humlabonden. Men ingen
vet.
Adrian hade alltid drömt om att en gång få gå och
visa fadern omkring i staden, en dag då fadern inte
skulle behöva släpa och slita, någon klar höst till exem­
pel, när inget särskilt brådskade och grödan var bärgad
av åkern. Då skulle de också gå på museerna och han
skulle demonstrera för fadern alltings historia – visa hur
djurarterna uppkommit, visa hur man hittat trädstam­

mar djupt nere i kolgruvornas bottnar, visa fadern
Gustav II Adolfs kyller, som han mindes de talat om en
söndagseftermiddag, medan han ännu var barn. ”Mådä?”
skulle fadern på sin höjd säga ibland. Han skulle icke
ens efter detta vara fullt säker på att jordklotet var
runt, eller att människan uppstått av djuren. Men efteråt
skulle han likväl tänka mycket på det han sett och på
det han fått lära. Han skulle säga sig själv, i sina en­
samma stunder, att han aldrig ens räknat med, att han
skulle få se så mycket av denna jordens underverk,
innan han liksom andra gamla bönder en dag måste
lägga ihop ögonen och dö, detta som var livets lag för
alla. Och det skulle vara Adrians lön för hans omtanke!
Det skulle vara gengåvan för hans aldrig på annat sätt
uttalade kärlek till fadern.
Men den dag fadern kom in för att efterfråga honom
hos grannarna, i trappan och i butiken nere vid gatan,
låg Adrian själv med den onda sjukdomen brinnande i
blodet och trodde fortfarande, att han gömde sig väl ...
Efter det misslyckade försöket gick fadern direkt till
tidningskontoret. Han stod och fumlade med lappen ända
till dess den snälla fröken på tidningskontoret hjälpte
honom, så att han fick ärendet uträttat. Han fick in
annonsen. ”Kläderna soltorkas i barrskogsluft”, föreslog
flickan på tidningskontoret, att det skulle stå. Hon visste
vad som brukades, när någon från landet önskade locka
stadsborna att skicka ut till sig sina smutsiga kläder.
– Barrskog finns det ju i närheten, hade Humlabon­
den sagt.
– Det brukas jämnt så i annonserna, sade fröken på
tidningskontoret.

– Om det är tvunget, så sätter vi väl det? Fröken
vet det väl bättre än jag ...
Så satte man det. Det blev inte någon personligt hål­
len annons, men det kunde man ju heller inte begära.
Därpå hade Adrians far, Humlabonden, farit hem.
Snön flädde på nytt undan för dagsmejan och solen
sken ner bland höavfall och takdropp i den buktiga
lagårdslängans hägn. Framme i mars gjorde Humlabon­
den en smula tankspridd i ordning för auktionen.
Den dag auktionen hölls, låg Adrian alltjämt kvar på
sjukhuset. En vacker marsdag var det och han läste
auktionskungörelsen endast i tidningen. Men den dag de
gamla flyttade bort till stället vid ån, därifrån Martas
föräldrar flyttat ut några dagar tidigare för att återgå
till gården och bli statfolk igen, då var han uppe och
ute, utan att likväl komma sig för att fara hem.
Då hade Adrian inte längre något, som band sig vid
Humla. Då var han utan arv. Men då ville han vara
stark, ville vara en ny människa, innan han återsåg för­
äldrarna.








XLIII.

En vacker aprildag slapp Adrian ut som fullt frisk,
och han satte sig en smula tveksamt i rörelse mot de
friskas värld. Bullret ute föreföll honom till en början
öronbedövande. Vid ett par tillfällen stannade han på
gatan som om han inte vetat vart han skulle gå. April­
solen lyste mjäll som osaltat smör på hans hår och
avmagrade händer. När tövinden ett slag fuktig sög
honom över pannan, mindes han att det höll på att
bli vår.
– Det våras, sade han till sig själv, det betyder att
allt börjar på nytt. Det upplevda är kanske inte menings­
löst, tvärtom är det det enda kapitalet ... När han sagt
det, kände han sig likt en frigiven fånge. Han kände
även den lätta tyngd av besvikelse, som fången känner,
när han ett ögonblick tycker sig längta tillbaka till
fängelset igen.
Då han ett slag funderade över vem han skulle kunna
få kinesa hos om natten, kom han i klämma på nytt –
han ville inte uppsöka någon. Han beredde sig att gå
brandvakt liksom under sin första tid i Stockholm. Han
gjorde ännu ett par vida lovar runt en stadsdel. Några
bekanta såg han inte till, men väl hus, gator och en del
detaljer, till vilka han tyckte sig stå i en intimare rela­
tion än till några människor. Vid sitt gamla postdistrikt

vände han åter och tog vägen tillbaka in mot de centrala
delarna av staden.
Framemot kvällen stötte han helt oförmodat ihop med
Tora, som var på väg hem. Han försökte tala om något
likgiltigt, men under samtalets gång anade hon likväl,
att Adrian gick omkring husvill, utan att vilja säga det.
Med mycken naturlighet övertygade hon honom om, att
det var lika så gott han stannade hos henne till dagen
därpå.
Tora rörde sig med ett slags solig lättja mitt i bullret
och bråket i staden. Hans dragning till henne uppväcktes
på nytt. Halvt motvilligt följde han med, men beslöt sig
att hela tiden ge akt på sig själv och vara vaksam.
På natten låg han på ottomanen i hörnet av rummet
och hörde på avstånd hennes lätta andetag. Hon lånade
honom på morgonen pengar, men hon frågade alltjämt
ingenting. Han i sin tur litade på att allt skulle komma
att ordnas, när han väl kommit i gång på nytt. Toras
närhet fyllde honom med optimism. Han kände redan
en begynnande frihet.
Följande dag for Adrian till landet. Han bestämde sig
för det hastigt. Utefter banan arbetade bönder och små­
brukare med förberedelserna till vårbruket. I en grupp
statare på en åker försökte han upptäcka Martas far, men
såg honom inte. När han kom närmare hemåt, såg han
att marken där ännu var vattensur. På norrsidorna i
skogen låg det fortfarande snö kvar i små klättar.
Vid hemstationen stod Arne. Han var nere för att
hämta några tillbehör till skrädderiet, som skulle komma
med tåget, men så fort han fått syn på Adrian brydde

han sig inte om att vänta på sakerna, utan följde tom­
hänt med hem.
– Följ med upp ett slag, sade han när de hunnit mitt­
för avtagsvägen till stugan, där skräddarverkstaden låg
inrymd på nedre botten.
– Jag vet inte om jag hinner ...
– Ah, kom nu!
I fyra språng tog Adrian den välkända trappan upp
till vinden. Så fort han kommit in i Arnes rum däruppe,
ångrade han sig. En våg av vemod slog emot honom
redan i dörren.
– Hur har du haft det? Du har inte synts till på
länge.
– Jovars, det har knallat.
– Dina föräldrar har flyttat och börjat med stads­
tvätt.
– Dom har ju det.
– Det var ingen som trodde, förrän det var skett. Det
var styvt gjort att inte krusa.
– Det var det säkert. Jag tänkte mig hem ett slag
nu ...
Adrian såg sig försiktigt omkring i rummet. På väg­
gen ovanför den smala sängen hängde de tre bilderna
av Schubert, Beethoven och Bach, klippta ur någon tid­
ning. Den av målarfärgen knappt skylda pärlspånten i
taket ropade ut sin fattigdom och längtan. På bordet
stod ett rökställ i pressad koppar med en hund jagande
en hare. Rökstället skrällde till obehagligt, så fort man
råkade röra vid bordet. I hörnan stod notstället och där
bredvid hängde också fiolen. Allt var sig likt eljest.
Inne kändes det en smula dragigt och kallt.

– Ska du inte berätta något om hur du haft det? Har
händer ingenting just, och det som händer, det kan man
i förväg.
– Jag vet inte ... Adrian betraktade åter den tunna,
blåaktiga färgen, som icke förmådde skyla kvistarna i
taket, på vilka shellacken trängt fram.
– Här ser de inte om himlen är röd eller grön. De
tittar bara på om jorden är fet eller mager. Deras skratt
är en sorts knipslughet, och deras sorg en svart kostym.
Adrian lät sig till slut trugas till att berätta en smula
om staden, där han stött sig sårig, tills han beslutat sig
för att bli som andra och om hur han misslyckats med
det. Han talade också i förbigående om brevbärarna och
om Fågel blå. Men om månaderna, som förflutit efteråt,
nämnde han ingenting ens för Arne.
– Du talar som om du hållit på att gå under där­
inne, sade Arne förundrad.
– Inte under ... Men det var något, som gick under
i mig.
– Du har haft tillgång på allt – bibliotek, konserter,
biografer. Varför är du inte glad åt det?
– Det var för främmande alltihop? Det kom så tvärt.
Jag gick bara ensam.
– Och så gick något under i dig?
– Det var någon jag tyckte om, som gick under. Och
så tyckte jag det var jag. Men det var det inte, jag
reste mig upprätt efteråt!
– Jag förstår dig inte riktigt mera, du har väl växt
ifrån mig, kan jag tro. Jag har bara måttagningen på
kläder att hålla mig till härhemma. Och så har jag av­
undats dig.

Adrian satt och letade efter någonting att fråga om
för att komma ifrån sitt eget och ovissheten hos sig
själv. Han hittade inget passande. Till sist satt de åter
och talade om bygden.
– Och vad har annars hänt här ute?
– Annars vet jag inte.
– Och dom gamla bekanta?
Arne tycktes tänka sig om.
– Vilgott, som smittade ner sina småsystrar, har kom­
mit på hem.
– På ”hem”?
– Ja, på hem.
Adrian röck till häftigt. Han ville inte fråga mera.
Arne blev orolig.
– Jag har lärt mig några nya bitar. Vill du höra?
Arne tog fram fiolen och satt och knäppte litet på
den, fastän det var mitt på dagen. Den röda furufiolen
klagade under hans händer. Den fabriksgjorda fiolhal­
sen vred sig fattig i hans ådriga hand. Plötsligt tog han
också fatt stråken och drog några slag över strängarna,
som för att stämma. Underifrån, från skräddarverksta­
den, hördes strax en varnande knackning i taket. Han
fortsatte ändå. Men så lade han lika plötsligt bort instru­
mentet.
– Det är mitt på blanka dan, det är kanske inte värt
jag spelar ...
– Din själ är musiker, inte skräddare, det är bara
kroppen som är, sade Adrian.
– Snart är själen skräddare också. Den syr in sig
själv på något sätt, så att den liknar en kokong, eller
vad det är det heter ... Arne satt och sjönk sakta ihop.

Adrian var nära att visa sin rörelse. Han tog hastigt
avsked och gick. Arne gick tillbaka till stationen för att
hämta det för en stund sedan anlända tyget. På stationen
var det, när inget tåg var i annalkande, ödsligt och stilla.
Från ett rum innanför knäppte telegrafen, i ensamheten
tuggande sin remsa. De raka, glänsande järnvägsske­
norna sträckte sig i fullständig meningslöshet i sin rikt­
ning i söder och norr. På avstånd såg Adrian, då han
vände sig om, Arne som med kutande rygg gick hemåt
med tyget ...
Adrian fortsatte sin väg. Men när han kommit till väg­
skälet, där han skulle ta av för att komma till föräld­
rarnas nya boställe, ändrade han sig. Han tyckte inte
han ville visa sig förrän han först varit över till Humla
och sett hur det tog sig ut där nu. Han tog därför av på
vägen, som förde inåt de djupare delarna av socknen.
På de flesta hållen låg åkrarna alltjämt gråa och
orörda i det skarpa vårljuset. Här och var hade någon
kört ut en harv och ställt den med pinnarna till hälf­
ten nerhuggna i tiltan. Åkerstyckena med höstsäd hade
svarta fläckar efter den nyligen avflådda snön, som hop­
packad pressat ned brodden under vintern. Adrian kom
till den stora landsvägsbacken, där ungdomen förr bru­
kat åka kälke första fettisdagskvällen för året, medan de
skrek den urgamla ramsan: ”Stora rovor och långt lin,
men bara sk-ten ska granarna få ...” Det var bönder­
nas välgångsböner för den egna skörden, medan de
önskade sin nästa det, som möjligen kunde komma att
bli över. Adrian gick backen uppför, backen som förr
tett sig så imponerande och rentav livsfarlig. Nu var den
endast en helt vanlig backe. Ovan vid att gå fick han

emellertid snart ont i hälsenorna och måste sakta av
något. Fram på middagen var han i bygatan, som förde
till barndomshemmet, och han stack av vid gärdsgårds­
hörnan, gick åkerrenen ett kort stycke, och tog därpå
åbranten ända fram. Det var alltsammans gamla, väl­
kända vägar för honom.
När han hunnit mittför byn, som låg på sin kulle
likt en primitiv fästning, kunde han se gaveln skymta
på den egna gården. Fönstren lyste tomma utan vare sig
några blommor eller gardiner. Sigrids far, som över­
tagit den, tänkte möjligen hyra ut stugan åt någon som
var villig. Adrian hade aldrig sett gården sådan. På
sluttningen ditupp blommade det i stället desto mer av
vitsippor och maskrosor och hästhov, vilka på nytt upp­
väckte en massa minnen. I byn syntes ingen till, men
han antog att man redan sett honom från fönstren. Han
gick därför obekymrad uppför branten, passerade gårds­
planen, där gruset knastrade under skorna och den ännu
olövade lönnen talade sitt välkända språk, samt vek in
mot hemhagen.
Överallt såg Adrian sig här omkring med den fullkom­
lige kännarens blick. Han kände myllans och vägens alla
lukter. Han såg hur mullvaden redan börjat moka i backen
vid trädgårdslandet och såg att rödstjärtarna gett sig på
äppelträdens bladknoppar, vilka lurats spricka ut för snart
i den tidiga våren. En fläck på gräsbacken visade var
modern hade brukat slå ut slaskvattnet. Vid stättan var
det alltjämt skuggigt och vattensurt. Brädan låg blank,
stöttad mot den mossbelupna stenen, visande att byborna
fortfarande tog genvägen över hagen, när det föll sig så.
Han gick fram till en av videbuskarna och skar sig ett

spö, som han snärtade i luften några gånger med, mest
för att ha någonting för händer. Just då fick han genom
gläntan mot gården se Sigrid stiga ut på trappan,
bärande på ett ämbar. Hon vände sig inte om i hans
riktning, utan gick i stället ned mot uthusen, där en dörr
helt högljutt knarrade till. Hon gick till kalvarna, fast
det inte var den tiden att kalvarna skulle ha föda än på
någon timme. Sigrid hade alltså inte kunnat motstå
lusten att visa sig ... Adrian vände sig dröjande och
gick tillbaka nedför branten, samma väg som han kom­
mit.
Ån rann lite hastigare, eftersom det var högflod. Han
blev stående nere vid kanten, där han fångat sländor
och satt ut barkbåtar. I hela Humla lekte numera inte
något barn.
Än en gång såg han barndomshemmets gavel. Även
den gården skulle nu Sigrid hädanefter räkna som sin.
Snart skulle den magra och kantiga Sigrid med degenera­
tionssjukdomen, den askgråa fallandesoten lurande
bakom sin smala ungflickspanna sitta överst på krönet
som ägarinnan till nästan hela Humla by ... Adrian
röck till, men fortsatte. Då han hunnit fram till en sär­
skilt yvig rugg av hästhovsblommor, lät han spöet vina
en stund i luften ovanför, så allt lägre och lägre.
– Du skall överge din fader och din moder ... sade
han för sig själv. Han tog fallgärdsgården av sågat ut­
skottsvirke i ett enda språng, något han som yngre övat
sig i mycket länge, innan han lyckats med, och samma
dag på kvällen vände han tillbaka till staden utan att ha
uppsökt föräldrarna.

*

Varma föll vårens regn. Avsiktslöst sken solen ner
mellan plåttak och sten och fick gräset i cementspring­
orna att grönska. Över Kungsgatan rörde sig skyarna
allt långsammare, bensinblåa och tunga, likt kontinenter
på vandring.
För Adrian var det brytningens tid, omvälvningens
tid. Solen lyste icke lika för honom på himlen någon
dag. I hans hjärna jäste det. Han försökte göra upp ett
slags status över sig själv. Ett ”aldrig tillbaka” mognade
mer och mer inom honom.
En kväll gick han på ”Morgonstjärnan”. I källaren
fann han bohemerna, som satt och diskuterade, rökte upp
mot taket, stirrade på Akropolis och korna och var
ovissa om livets mening. Där satt de, landets barn, Vatten
från Värmland, lille Kurt från Västerbotten, Traveller
från sin stilla, igenvuxna by. Men Fagerlind var sin kos
sedan början av året. Han var i bildningsarbetet. I tid­
ningarna kunde man då och då läsa hans namn i petit
i rapporterna om lyckade möten. Från sin plats i kafé
”Morgonstjärnans” källare, i klubben och filosofiska cir­
keln hade han monterat den bildningspruta, med vilken
han nu beströk de autodidakta massorna i landsorten med
vetande ungefär som man kalksprutar en vägg. Han for
som bäst omkring därute med alla sina anteckningslap­
par i fickan ...
Stämningen bland genidyrkarna förrådde oro. Kurt
hade om förmiddagen samma dag varit upp till det
stora förlaget, där trappuppgången varit alldeles skam­
filad, stegen avnötta och ledstängerna lossbrutna efter
alla de snillen, som sprungit fram där, men han hade
likväl icke lyckats få ut sina dikter till våren. I ett kör

hade han sedan dess anfallit plebsen i världen, tills ingen
lyssnade längre.
– Det är ju den allmänna meningen, sade Traveller
trött.
– Den allmänna meningen – vad är det för slag?
– Annars är det väl Guds mening, sade Traveller, att
du inte ska få ut dikterna.
Nyss förut hade de talat om den enskilda människan
som en ”kugg”. Men hade det gällt, att de skulle bli kug­
gar själva, då skulle man ha fått se på fan.
– Bli en kugg själv, får du se på fan! sade Traveller
också mycket riktigt.
– Kollektivet kan du studera på Långholmen. Livets
mening är att frambringa den överlägsne, upprepade
Kurt än en gång sin eviga formel, som undergått små­
förändringar, avskalningar, påklädningar, skrapning,
spackling och nymålning, tills den var precis lika igen
som den alltid varit. Traveller brydde sig inte ens om att
svara.
Från de kaffefläckiga kopparna, från det blacka lju­
set, från den nerdammade palmens svårmod försökte
Kurt svinga sig upp i de fria tankarnas rymd, men han
föll bara och vart liggande som en sönderskjuten kråka
för var gång.
Då han kände omöjligheten att få ut mera ur den
gamla läseboken Nietzsche, försökte han dra in sky­
skrapeattiraljen i sammanhanget, men också där stötte
han på patrull.
– Det är storstaden, som är det nya Eden, sade han,
och ändå var det ingen entusiasm i orden. Adrian kände
igen sitt eget hugskott, men tiden för det föreföll honom

nu oändligt fjärran, och resten hörde han knappt. – Förr
i tiden föreställde man sig alltid Paradiset som en träd­
gård, sade Kurt. Det berodde på att man inte förstod
annat. Den nya människan måste, för att kunna begripa
bilden, föreställa sig Eden som en stad.
Travellers urvattnade torskögon uttryckte misstro. Kurt
pratade på än en stund, glad åt att komma med något
nytt, även om han pratade upp hemligheter. Han till­
lade också:
– Men det där håller jag på att skriva en dikt om,
så pass för uppslaget!
Det stod illa till med Kurt. Han var bragt ur balansen,
och när han ansträngde sig för att komma i läge igen, så
gick det ännu sämre. Inte ens som förr kunde han råka
i vällustigt raseri över granna namn – namn sådana
som Pennsylvania och Texas City, Panjos och Mandura,
Georgia och Manhattan och Ohio. Inga stora broar, som
byggdes långt borta, förmådde längre ge honom någon
riktig tillfredsställelse. Förr hade han brukat ha liksom
okyskt umgänge med alla dessa namn. Han hade brukat
smeka dem med tungan, tills hans hud blivit knottrig av
lust. Det var slut även med detta.
– Jag ämnar inte arma ut mitt liv med dina uppslag,
sade Traveller fullkomligt likgiltigt.
Det gick en slinga tobaksrök från Travellers cigarrett
och lindade sig kring Kurts magra proletärhals, som om
han skulle strypas. Traveller prasslade intensivt i tid­
ningen. En dödstrött fluga surrade mot fönstret, för­
sökande genomtränga det dammiga glaset.
Adrian satt kvar en stund, sedan gick han sin väg med
en fadd smak i munnen. Det slog honom hur bohemerna

flydde, hur brevbärarna flydde, och hur han själv flytt.
I en värld av flyktingar levde han ... Han skulle lära
sig att icke fly! Kunde han icke leva modigt, var livet
icke värt att levas alls, och kunde han det icke nu, så
var hans erfarenheter bortkastade till ingen, eller ingens,
nytta.
Utkommen på gatan, i trafiken, bland alla män­
niskorna, i den starka, optimistiska hetsen, kände han
det hetta inom sig. Nu hade han bränt allt bakom sig,
varit begraven och uppstått igen från de döda, varit
Narkissos försjunken i bestirrandet av sig själv med hela
staden till sin källa, och han hade älskat och blivit
bedragen, utan att ändå bli bitter och steril. Som bonde
hade han vant sig att stå på kullen, där gården låg, och
se ut över fälten som han skulle bruka – hans rike. Som
lösryckt ur sin miljö, som invandrare, vilken började
på nytt med sikte på en fortsättning, måste han vraka
den helhetsbilden och skaffa sig en ny, eller också bli
en occasionsvarelse, en ”händelsevismänniska”, så som
de flesta blev det i staden. Han mindes utflykten med
Moderat i Tantolunden, och återupplevde nu dess tragik
med stor tydlighet. Han skulle icke sentimentalt drömma
sig tillbaka till åbranterna vid Humla som Moderat gjort
till ”Träbytta krog”! Och vid den tanken brusade det
en vild glädje inom honom. Vad han gjorde med sig
själv var icke längre likgiltigt för någon. Han var icke
längre isolerad, som bonden var det, utan han var själv
ett med sin tid, med sin tids tankar, sin tids liv, något
som den individualistiske bonden aldrig tänkte på. Då
insåg han vad han var – en arbetare.

På vägen upp mot Söder följde han tanken än ett litet
stycke. Han genomgick åter sin stadstid. Hans egen tid i
staden sammanföll med att staden förvandlades. Han var
själv med om att prägla detta liv. Efter en generation
eller två uppstod det från varje inflyttad en tjänsteman,
en bokhållare, en förman eller också en stadsproletär.
Då var ”surdegens” process för alltid över. Men i den
första generationen var han nomaden, den med rötterna
på ett håll och grenarna med löven och fruktsättningen
på ett annat. Moderat var en sådan, Adrian var en, Marta
en. Ännu satt landet kvar djupt inne i honom. Han tänkte
med landets tankar, såg i landets bilder, och han vart
vemodsfylld och sentimental vid att följa ett grässtrås
växt eller en fågels flykt. Man skulle tro att han hatade
staden, och han älskade den! Då kände han en smärt­
fylld vällust, och han tyckte sig gå upprätt emot förvand­
lingen, som icke mer än börjat än.
– Moder stad ... sade han trevande. Och han min­
des, när han fallit ned på den regnvåta gatan och bedit.
På kvällen gick Adrian upp till Modéns, sitt gamla
värdfolk, som nu flyttat till en annan gata och till en
modern lägenhet. Trappuppgången verkade fin. I förstu­
gorna fanns sopnedkast. På dörren satt en namnskylt i
blålöpt emalj med snirklade bokstäver.
Inne stod Moderat just i färd med att tvätta sig och
med hängslena hängande nere. Hans ofantliga, köttiga
rygg uppfyllde hela badrummet. Gumman, som stått hop­
kurad i kokvrån, såg förvånad ut.
– Så ovant främmande, det var värst.
Adrian tog i hand och hälsade. Moderat stack fram
fingertopparna till hälsning, han brukade sällan mera.

Handen var full av sprickor med cementbruk inuti.
Naken liknade den ofantlige Moderat med sina hundra­
tjugu kilos vikt ett barn.
– Vi trodde han inte eksmerade oss längre.
Adrian kom av sig litet. Han kastade en snabb blick
uppåt väggen, där han fick syn på bonaden med den
välkända texten samt på den andra Hötorgsmålarens
tavla. Det föll honom in att tiden under de tre år, som
förflutit, likväl på något sätt stått stilla.
– Jag har samma ärende som för tre år sen, sade
Adrian först som sist. Tror du det finns något göra för
mig på bygget?
Moderat stannade av med tvättningen. Han lät tvål­
löddret rinna från de av murbruket sönderfrätta hän­
derna ned i den moderna lavoaren. Under tiden spärrade
han upp ögonen, som om han trodde, att han inte hört
riktigt.
– Nej, se det tror jag inte, sade han misstroget.
– Det är samma ärende som då, och ändå är det
på sätt och vis olika ... Adrian talade avmätt, med det
lugn, som stoltheten ger.
Moderat krängde skjortan avigt på sig i hastigheten,
vilket gumman påpassligt strax var framme och rättade.
– Är det så förbannat ute för dig nu igen?
Adrian log i mjugg, han måste vända sig bort för att
det inte skulle synas. Hur väl han kände igen Moderat
sedan gammalt! När Moderat kände sig betydande,
trodde att människors väl eller ve berodde av honom,
betedde han sig alltid så. Nu skulle han åtminstone ta
saken under övervägande.
– Strängt taget är du, Moderat, den enda hela män­

niska jag träffat på de här tre åren, sade Adrian full­
komligt ärligt.
– Strängt taget ... Strängt taget ... upprepade Mode­
rat smickrad ett par gånger. Vad är det nu du pratar
för trams?
Efter en stund tycktes han ha tänkt sig om. Han hade
sin metod klar, han frågade:
– Du funderar inte på att bli någon sån där halvbas
då? Som de andra bondpojkarna? Eller också som dom
där, som sticker av, när potatisen hemma slår bra till
en sommar?
– Jag har ingen potatis att tänka på mer!
– Som tar skorna i hand för att traska in och titta
på hur Stockholm ser ut ... Hur höga husen ä, hur
kungens slott ser ut ... Och för att sen traska hem igen
och berätta om alltihop för dom därhemma ... fortsatte
Moderat envist.
– Jag känner mig som arbetare nu, inte som bonde.
Kom ihåg det, Moderat!
– Som ... som arbetare – säg om det där, om du
törs.
– Som arbetare. Och inte rädd för att vara det heller!
Moderat tog sig en grundlig funderare på det, medan
han klädde sig. Under tiden talade han om annat. Adrian
satt och följde med spänning de olika skiftningarna i
detta gamla arbetaransikte. Stockholmsmornarnas gråa
köld, murbruk blandat med vatten, arbetarnas hårda
organisationskamp och någon skvätt öl emellanåt, då för
att lysa upp vardagens tunga timmar, hade gjort det
likt en med besvär hamrad kopparbunke. Mitt ibland de
stränga ansiktsdragen glimtade ett bondbarns fogliga

ögon. Den lantliga tafatthet, som mer och mer trängts
undan för den specialiserade yrkesmannens självmed­
vetenhet och barskhet, hade till Moderats egen sorg aldrig
kunnat trängas undan alldeles. Känslan av det vid­
lackande ursprunget var det som gjorde, att han skylde
ullstrumporna, skylde att han bäst tyckte om den hem­
lagade pölsa gumman försåg honom med, försökte mas­
kera dialekten med slang. Nu fick Moderat åter ett till­
fälle att tala om alla de stora byggen han varit med
på under dessa trettio års tid, om organisationen, om
fackföreningen, ”som var som en fiskmjärde, smal öpp­
ning in, men var man väl inne en gång, hörde det fan
till att komma ut igen”! – han fick tillfälle att briljera
med sin oerhörda erfarenhet av denna stad, beskriva vil­
ken karl han var, hur kamraterna såg upp till honom
och hur de nykomna var rädda för honom värre än för
någonsin någon verkmästare eller ingenjör ...
Adrian lyssnade med igenkännandets glädje till de
gamla, välkända vändningarna, han var inte rädd längre.
Han kom ihåg gången han ”krympts”, scenen med gip­
sen, och han beredde sig på att samma sak skulle upp­
repas omigen, ifall han nu vände tilbaka. Han lyssnade
förundrad till Moderats utläggning av gemenskapen, så
frasfri, att en Fagerlind skulle ha misströstat om hela
kulturkampen och tyckt sig inse meningslösheten hos
alla sina cirklar, ifall han lyssnat.
– En människa måste gå igenom en hel hop för att
begripa något, men när man väl gjort det, så räcker det
liksom inte ändå. Gemensamhet – jag vet inte vad det
där betyder riktigt, fast det har talats om det på alla
möten och skrivits om det i alla tidningar, nu och i alla

år ... Ett vet jag i alla fall, och det är att vi måste kunna
lita på varann, uppåt som neråt. Fast neråt och uppåt
kommer det nog alltid att finnas i alla fall ...
De tog sig en sup som bekräftelse på att de inte var
ovänner, och hur det var, så erbjöd sig Moderat under
det de gjorde det att undersöka, ifall inte Adrian skulle
kunna få börja på hans eget bygge, som händelsevis låg
vid Kungsgatan denna gång, där man rivit ett av de
gamla husen för att bygga ett nytt och större.
– Går det?
– Jag säger åt verkarn bara ... Om jag gör det så ...
Moderat tyckte kanske han släppt efter på kraven för
respekten något, och han gaskade därför upp sig ett slag
strax innan Adrian skulle till att gå.
– Men då får du börja om från början igen. Så
mycket du vet det? En landspojk måste krympas, det
är bruket mellan oss arbetare.
– Jag är färdig att börja om långt före början, sade
Adrian med Moderats kamratskapssup brännande i hal­
sen, då han gick.
Den lilla gumman sysslade i kokvrån med kvällsmaten
åt mannen. Hon hade med förnöjelse lyssnat till de båda
männen, utan att det sågs.
– Det var roligt han eksmerade oss, sade hon, denna
gång med egen självkänsla under.
Adrian log ännu på vägen utför trapporna åt detta
besynnerliga par. Moderat, byggets och de eftergivna
kamraternas skräck, regerades hemma av den lilla hop­
skrumpna gumman, till och med av dottern med de lila­
färgade naglarna, lika lätt som om han varit en värnlös
barnunge, de tagit i sin vård.

*


Två dagar senare började Adrian på det nya bygget.
Han steg en vårmorgon – på landet närmade det sig
såningstiden – in mellan skrällande plank, fullklist­
rade med affischer om lustresor, biografer, konserter och
alla stadens upptåg. Bygget vaknade med ett brak, det var
portarna som slogs undan. Ett moln av cementdamm
kom farande från ställningen ovanför hans huvud. Från
brukslavarna drogs de styvnade presenningarna av. Tegel­
bärarna, som liknade munkar i någon röd orden, eller
bödlar, besprutade med blod, gjorde i ordning den första
bördan för dagen. I luften skrek det av taljor. Likt trum­
mor larmade de buckliga bruksrullarna för skyfflarna,
som lyftes av armarnas och händernas hävstänger. Yrkes­
arbetarna kom nu undan för undan. De hängde av sig
sina kavajer i halvfärdiga, färskluktande skåp och drog
på sig överdragskläderna. I loppen arbetade redan sten­
huggarna med svalbon på knäna, med sönderfrätta finger­
toppar, med stenflisorna flygande kring sig likt gråa
fåglar. I de trånga prången kröp rörmokarna, sysselsatta
med att förbinda husets rörsystem med hela stadens, för­
vandlande bygget till en del i en jätteorganism. Och allra
sist kom också målarna, byggets poeter, byggets virtuo­
ser, som bollade med kittklumpar och sjöng.
Adrian kände den egendomligt skrämmande atmosfär,
som utstrålar från massan, men han var inte rädd längre,
och när han hunnit till middagen så märkte han, att även
Moderat nu betraktade honom på ett annat sätt än tidi­
gare. Han såg i honom mera en jämlike än förut.
Om middagen åt Adrian fläsk och drack mjölk till,
han trampade på den avbrända cigarretten, på kvällen
skulle han se efter på skyn, vad det blev för väder till

natten. Men hånet bland kamraterna hade släppt efter
något ...
Och när arbetarna efter middagsrasten satt i bygget
och pratade en stund, innan man skulle börja på nytt,
då alla dessa män från provinsen försökte vara stadsbor
så mycket som möjligt och ingen av dem ville låtsas
om att ha lekt i en blond svensk hage, utan i ett stads­
kvarter, så upptäckte Adrian vad anledningen var. Som
hantlangare jämte honom själv, satt att göra det tyngsta
arbetet, medan Adrian fick göra det finare och svårare,
fanns en ung smålänning, hos vilken alla rörelser och
vart ord skvallrade om att han kommit till staden några
dagar tidigare och nu gick omkring och kände skräcken
som bäst. Adrian förstod, att han nu själv fått flytta upp
ett streck närmare Moderats plats, och att det istället
var den unge hantlangaren, som skulle ”krympas”. Efter
urgamla traditioner, efter myrstackens system, skiftade
arbetarna solidaritetens lag.
Våren närmade sig för var dag. Adrian började åter­
finna sin styrka. Ofta kände han glädjen över att leva
nästan som en värk, som en smärta. Fri från en del av
förtrycket, började han öva förtryckarskapet själv, som
han nu i sin tur riktade mot nybörjaren, och Moderat
såg genom fingrarna med pennalismen.
Mitt i allt detta spirade Adrians kärlek till Tora. Förut
hade den spirat ur en sjuk, så gott som avsvedd mark,
men den dog inte. Då han blivit frisk, hade denna hans
kärlek alltjämt varit osäker, liksom dröjande. Under
våren sköt den likt gräset på marken upp med ny kraft.
Sedan han arbetat en vecka, hyrde han sig ett rum. Tora
och han möttes hemma, ettdera hos honom eller hos

henne, eller de möttes vid ett gathörn, på torgen, vid
spårvagnshållplatserna. Det var stättan i staden ... Till­
sammans upplevde de den korta, hetsiga våren. Med min­
net av sitt hår, sina händer, sin rösts enkla direkthet
band Tora honom allt fastare vid sig, även då de var
åtskilda. Med den känslostarka men behärskade, djupt
personliga kvinnans nästan ödesutmanande tro på män­
niskans oberäknelighet lät hon honom fullkomligt fri.
Hon tycktes ej ens räkna med hans trohet, den fråga, som
sysselsatte kvinnor mest. De möttes på ett fullkomligt
jämnt plan. Just därför höll han troheten, utan att
tänka på annat, emedan man inte kommer på tanken att
skrämma den, som icke är rädd. Tora var självständig,
aldrig nyfiken, hon frågade aldrig.
Och likväl fanns det stunder, då Adrian kände en oför­
klarlig oro, sammanträffanden med Tora, då han liksom
saknade någon ... Van vid en helt annan kvinnotyp,
ville han också, att hon skulle truga. Då hon aldrig för­
sökte truga sig på honom, fick deras möten arten av två
fria människors närmande. Adrian kände sig missnöjd,
han visste icke med vad, och han tyckte under sådana
stunder, att Tora blev till en främling för honom.
En kväll gick de på teatern, som spelade en av de sista
gångerna för säsongen. Han upplevde med förödande
styrka den stora konstens ödslighet, medan Tora tycktes
ha svårare att förstå dessa ur ett gammaldags borgerligt
hemlighetsmakeri uppståndna konflikter. Ett slag skäm­
des han också, medan han satt därinne. Det var vid tan­
ken på föräldrarna, då han icke tyckte sig ha rätt att
göra sig delaktig av kulturen, under det att föräldrarna
arbetade utanför.

På hemväg gick de och drev längs gatorna. Det var en
ljum vårkväll. Adrian ville dra dem utåt omgivningarna.
Han var van vid det sedan gammalt, då han följt Jenny
av och an i samma stadsdel och stannat med henne fram­
för butiksfönstren, där hon framställt sina intresselösa
kommentarer.
– Måste vi gå utåt landet?
Han röck till som inför en förebråelse.
– Jag trodde det ... sade han osäkert och vände om.
Åter kände han sig missnöjd med Tora. Han förstod
inte varifrån detta missnöje kom. Hon var olik andra
kvinnor han träffat. Hennes frihet besvärade honom, utan
att han lyckats göra sig reda för det. Ur mörka djup
bubblade tankar och stämningar från Humla upp i hans
medvetna och omedvetna liv. Den fulla förståelsen för
rytmen i hennes, i stadsbarnets kännande, hade han inte.
Då tyckte han att det var Marta, som han alltjämt
älskade. Han föll in i fantasier om Marta, och i Toras
sällskap blev han sluten och tyst. Han undrade var Marta
fanns. Det slog en våg av främlingskap in mellan honom
och Tora, som han inte kunde förhindra eller kunde för­
klara ens.
Den kvällen kom deras första bekantskapstid på tal.
Kvällen på cirkusen, då han efteråt följt henne hem, de
kommande sammanträffandena med deras envisa för­
tegenhet – allt passerade revy, medan de gick i folk­
trängseln på gatan.
– Du skydde mig på något sätt på den tiden. Jag
kände det, så snart vi kom nära varann.
Han tänkte sig om, innan han svarade.

– Jag var sjuk på den tiden.
– Tordes du inte tala om för mig, att du var sjuk?
frågade hon förvånad.
– Jag var sjuk på ett visst sätt ...
– På ett visst? frågade Tora fullkomligt oförstående.
– Det var en skamlig sjukdom ... En tyngd föll från
hans bröst, när han utsagt hemligheten, som han burit
på så länge.
Tora rörde sig ledigt vid hans sida. Några gatuarbe­
tare svetsade räls invid ett stort, flammande magnesium­
ljus.
– Och det vågade du inte tala om för mig? Vad du
måtte tänka underligt om en kvinna!
Adrian blev tyst igen. Han förstod inte detta drag hos
Tora. Ibland stötte hennes frihet honom ifrån sig, och
då kände han sig missnöjd med henne. Det var Martas
bild han bar djupast inne i sig, men det förstod han
inte själv. Då kände han i Tora en vän endast, och han
hade behovet att älska blint, även om den han älskat
varit hans fiende.
Då överraskade han sig själv med att gå och ljudlöst,
i tanken, gnola på en melodi, som han inte ville förråda.
”Men aldrig mera var kärleken som i Humla by ...”
Det var kring en annan, han diktade sin visa ...
– Jag var rädd att mista dig, sade han endast.
På natten, när Tora somnat, låg han alltjämt vaken och
betraktade henne. Hennes örhängen blänkte svagt i
ljuset från fönstret. Utifrån gatan steg och föll trafik­
bruset i oregelbundna dyningar, som avtog, ju längre
det led mot morgonen. Hon andades lätt, nästan ljud­
löst. Då såg han i linjerna av Toras kropp åter Marta,

då hörde han i hennes andetag Martas andetag, då
drömde han att det var Marta, som låg där vid hans
sida. Då tyckte han plötsligt, att han skämdes över att
betrakta en sovande ... Han klädde sig och smög sig
tyst ut. Han ville vara ensam. Omkring sig kände han
tjuguårsålderns tröstlösa mörker.








XLIV.

Första maj kom torr och en smula blåsig detta år. I
det griniga vädret ställde arbetarnas förstamajtåg upp
vid tvåtiden på dagen. Trängseln på torget var utom­
ordentlig. Anslutningen beräknades till inemot sextio­
tusen. Invid de packade folkleden red poliser. Längs upp­
ställningsplatsen och uppåt Torsgatan vajade de röda
standaren och fanorna likt proletärers avdragna, blo­
diga hudar.
Framemot klockan tre satte sig hela den väldiga kolon­
nen i rörelse. Till takten av klingande spel svängde man
först av till vänster, sedan till höger, marscherade Kungs­
gatan fram under sjungande av Internationalen, samt tog
till slut riktningen ut mot Gärdet, där tal skulle hållas. I
fönstren gapade nyfikna. I värsta trängseln vid Sveavägs­
hörnet stod Traveller, Kurt och Vatten och såg på.
I täten för sin yrkesgrupp gick Moderat, bärande fack­
föreningens fana. Han kände sig som ålderman, som
äldsta medlemmen, och såg sig ibland om på den lilla
gruppen av femtio kamrater, som följde efter. Han bar
fanan med heder. Likt masten i bottnen av en båt stod
fanstången nedstucken i bälthylsan, som han hade fäst
kring livet. Som det var den första officiella vårdagen
var han klädd i endast kavaj, utan överrock. I knapp­

hålet till den blå cheviotskavajen satt en konstgjord röd
ros, partimärket.
Demonstrationståget slöt vid framkomsten upp kring
kullarna på Gärdet, och kringspridd på sluttningen, likt
en krigshär som kommenderats ledig, lyssnade massan
till talen, vilka ekade på slätten. Då det drog ut på tiden,
gick Moderat till slut och satte sig i gräset, överlåtande
fanan åt en kamrat. Han hade råkat i stark svettning
under vägen. På kullen kände han hur han frös till, utan
att han fäste sig särskilt vid det. Efter en stund kom
också Frans och Oskar, som varit med i tåget, fram och
satte sig bredvid. Och när allt var över, tog de tre till­
sammans den genaste vägen till ett kafé för att få varsin
halva öl att läska sig med, innan de vände hemåt. Under
armen bar Moderat den hoprullade fanan.
Utefter hela vägen upp till Söder gjorde de tre kum­
panerna strandhugg på de ölkaféer de kom till. Här och
var råkade de in i diskussioner med unga arbetare, som
var kommunister. De blev till slut avvisade från ett kafé,
då de började bli alltför tydligt påstrukna. Moderat före­
slog, att de då skulle gå till ett kafé, där de var kända,
och de gjorde det. Där blev de också insläppta. På det
sättet gick hela eftermiddagen. Under tiden hade de kom­
mit allt längre upp på Söder.
I själva kvällningen, då Moderat steg ut från det sista
kaféet med den hoprullade fanan under armen, kom han
med ännu ett förslag:
– Nu går vi opp på berget!
Frans och Oskar tittade sig litet försiktigt om. Ovan­
för dem låg Södra bergen. Där uppe syntes ingen män­
niska.

– Vi skulle kanske ha farit i väg med fanan först ...
Moderat grep hårdare om fanstången med sin stora
hand, över vilken skjortlinningen glidit utför.
– Tror du inte jag är betrodd för fanan, va?
Både Frans och Oskar gjorde undvikande rörelser.
– Seså, det var inte så vi mente ... Inte det ...
– Vill du se äldsta boken i föreningen? frågade
Moderat och kokade upp. Vill du se den? Han tog redan
åt fickan med den lediga handen.
– Jag vet det ... Det var inte alls så vi mente
heller ...
– Nå, så kom då! Moderat var blidkad. Frans och
Oskar hade gett efter.
I den tilltagande kvällningen tog de av från gatan
och gick upp i Södra bergen, på ett ställe ovanför
Münchens bryggeri. Moderat hade en hel del möda med
denna bergsbestigning, utan att han dock ville visa det,
eftersom han själv var förslagsställaren. Det skymde
runtom i skrevorna. Hällarna var fulla med bokstäver
och hela namn, av pilar genomstungna hjärtan, teck­
ningar och figurer, inhuggna i själva berget. Det var de
älskande som suttit där och rädda för tidens flyktighet
velat kvarlämna eviga minnen av någon kort kvälls kär­
lek. Till slut hade de nått själva den blåsiga toppen. Där­
uppe ställde sig de tre arbetarna med den hoprullade
fanan emellan sig. Ett ögonblick liknade de en staty­
grupp, gjuten i brons.
Under dem låg staden. Den blåsiga majkvällen gjorde
stadsdelarna längst bort violetta. På Mälaren rev blås­
ten upp vattnet i små, spjutformiga kårar, vilka tycktes
styra kurs på Långholmslandet för att försvinna där­

borta. De olika stadsdelarna låg likadana och tämligen
stilla. Endast enskilda detaljer framträdde skarpare.
Stadshuset på andra sidan sjön liknade med alla sina
utsirningar ett kryddskåp. Riddarholmen såg fortfarande
ut som en fästning med sina kärnor och torn, och den
ärggröna laxfenan på ett av husen på holmen tycktes
piska den tilltagande blåsten. Människorna kröp myrlik­
nande fram på broarnas spänger. Skyn mörknade allt­
mera över de många kyrktornen, vilka stack upp ur den
som i lava stelnade, sönderbrutna och taggiga staden.
Moderat torkade svetten ur ansiktet och lade fanan
ifrån sig på berget. Han pekade ned emot den under
honom liggande staden.
– Därborta var ett av mina byggen en gång.
Här och var kunde man alltjämt urskilja en byggnads­
ställning, som stack upp ur den violetta husmassan.
– Där har du ett!
Moderat satte handen för ögonen, som om han skug­
gat för solen, fast det inte fanns någon sol, och pekade
utför. Därnere låg hans Stockholm ... Blicken oriente­
rade sig fort. Bort mot Kungsgatan kunde han inte ur­
skilja annat än enstaka tak och detaljer.
– Därborta ser du ett gult hus, strax bredvid det där
svarta. Vi hade ackord och fick inte stenen ... Det var
jag som gick upp till firman och styrde om att det kom
sten.
Byggen under mer än trettio år passerade revy för
honom. Han kände denna stad nedifrån, från grunderna.
Här hade hans mejsel förädlat byggnadsstenen, här
hade hans drömmar byggts in i främmande människors
hus, här hade hans av murbruket och cementen sönder­

frätta fingertoppar smekt de primitiva verktygen i öm­
het ... Frans och Oskar hörde uppmärksamt på.
– Och där var jag också med. Och därborta!
Han pekade ut ställena, och fast mörkret tätnade över
hans gamla arbetsplatser, där människorna nu hade sina
hem, så tröttnade han inte. Frans sade:
– Här har man jobbat för andra i hela sitt liv.
Moderat brusade upp litet.
– Du? Det var väl inte så längesen du släppte plog­
skaftet hemma hos far din ... För en tretti år eller så
såg det annorlunda ut. När jag började ...
Moderat tog sig med handen över pannan och torkade
bort en handfull kallsvett igen. Det kylde på alltmera.
Nedanför på vattnet stånkade en bogserbåt med en rad
pråmar efter sig sin väg tvärsemot kårarna och vind­
riktningen.
Närmare, alldeles under platsen där de stod, brusade
maskinerna i bryggeriets cylindrar. Oskar såg ned mot
bryggeriet, upp mot skorstenens avsvalnande rök, och
sade:
– Man blir törstig av att stå här längre. Kom, så
går vi!
Frans höll med, Moderat tog upp fanan, och så an­
trädde de återvägen.
Under denna tid hade mor Moderat pysslat hemma i
lägenheten, där hon lagat pölsa, stoppat strumpor och
då och då gått bort till fönstret och tittat, medan hon
väntat på mannen. Men mannen hade dröjt ... Bonaden
med texten, tavlan med tjädern, de gamla möblerna
räckte inte alltid till att ge den moderna lägenheten liv,
och då kände hon sig ofta ensam, men värst när det

led mot den tid då mannen skulle komma. Framemot
tiotiden kom Moderat mycket riktigt. Han bar alltjämt
den röda fanan hoprullad under armen. Men då frös han,
så att han måste gå till sängs.
– Jestanes, var har du varit?
– Jag ... Moderat skakade så hela kroppen ruskade
mellan frossbrytningarna och orden. Du vet väl det varit
demonstrationen ... Och så var jag ute med Frans och
Oskar ett slag ...
– Du skakar ju som ett asplöv.
– Jag vart väl kall då.
– Kall? Herregud, så han skakar!
Den första natten låg Moderat hemma, nedbäddad
under en massa täcken och filtar, ruskande hela sängen
med sin tyngd, drickande koppvis med konjak och varm
mjölk och lät sig skötas efter alla gamla huskurer, utan
att det hjälpte. Men på kvällen dagen därpå blev han
fraktad till sjukhuset, där han lades att kämpa ut sin
lunginflammation på allmän sal.
I fem dygn kämpade Moderat den ojämna kampen.
Men svettbadet under tåget till Gärdet under demonstra­
tionsdagen och blåsten på berget på kvällen hade varit
en för kraftig påkänning för honom. Han tålde den inte.
Han fick injektioner och yrade. Då skildrade han under
febern för de omkringliggande i sängarna alla byggen
han varit med om, då skrek han i sömnen på hant­
langarna, då kommenderade och röt han och befallde
fram vatten och sten och tänkte på ackordet! – och
låg där ändå bara i klibbande febersvett ...
En dag kom ungmön, som en gång varit med på
femtioårsdagen, och hälsade på honom. Hon satt en stund

vid hans säng, lade sin tunna ungmöhand på Moderats
väldiga näve, tills hon sade med en suck:
– Nu blir det inte av att resa hem i sommar heller ...
Moderats kopparröda ansikte stramades ihop inför
något minne.
– Vi får ta det senare.
Han andades redan med viss svårighet.
– Det blir väl aldrig det.
Moderat stramade ihop ansiktet ännu mer. Han tyck­
tes vilja invända någonting, så orkade han inte. En
skämtsam gest med handen, som för att än en gång låtsas
vilja leka med ungmön, nådde inte fram.
– Vi får ta skadan igen sedan, sade han så snart han
hunnit få tillbaka rösten.
Nej, landsresan hade icke blivit av, och i stadens larm
tystnade också ungmöns gråt.
Moderat skulle inte ens bli i tillfälle att gå ut i Tanto­
lunden någon gräsig sommarsöndag, sitta där med mat­
säckskorgen, borrande upp en pilsnerkork med en kro­
kig pinne från marken ... På natten föll han in i nya
feberdrömmar och yrade, och sedan tog förelöparna till
dödsfrossan vid.
På natten fattade han marmorskivan, som låg på natt­
duksbordet vid sängen, bröt loss den – samma slags
marmor som han med yrkesmannens fackblick kände alla
sättningar och stick i – och slungade den med väldig
kraft i väggen mittemot, men dagen därpå var han än
en gång någorlunda vid medvetande.
Frampå middagen kom Frans och Oskar upp. De satte
sig vid sängen och väntade på att Moderat skulle vakna.

Klädda i sina arbetskläder satt de och såg på hans svullna
ögonlock, väntande att deras gamle mästare skulle öppna
dem åtminstone så pass, att de fick nicka ett slag åt
honom.
– Han rör sig inte ... Moderat flåsade bara tungt
under filtarna.
Frans satt och mindes kvällen, när de kommit bärande
på tavlan med granrötterna och den spelande tjädertup­
pen. Moderat, som låg där, hade varit ganska kavat då.
Nu var det inte mycket med honom ... Under Moderats
tjocknade, febertunga ögonlock skymtade vitorna fram.
Han stötte ut ett häftigt andetag, så att besökarna halv­
vägs reste på sig.
– Kanske bäst vi går, viskade Frans över till Oskar.
De beredde sig att smyga sig ut, men just då vaknade
kamraten ur dvalan. Han vände med möda ansiktet åt
sidan, fick ett nytt hostanfall, och kroppen skakades likt
ett berg i sättning.
– Vi ville hälsa på dig ett slag bara ... Frans skäm­
des en smula över att sitta där livslevande, när en låg så
tätt inpå och var nära döden.
– Det ville vi, sade även Oskar instämmande och i
ordnöd.
Efter hostanfallet fick Moderat ett par sekunders frid.
Han försökte resa sig på armbågen, men föll ner igen,
tog bestämt ögonfäste, så gott han förmådde, och öpp­
nade läpparna.
Det syntes han ville säga något, och till sist kom det:
– Hälsa ... Stockholm ...
Rösten räckte precis till dessa två ord. Sedan han ut­
talat dem, började det rycka i hans väldiga stofthydda,

berget under täcket satte sig sakta, benen kroknade och
rätades ut igen, och några minuter senare var Moderat
död, utan att ha tillagt något.
Adrian hann aldrig fram. När han kom, mötte han
Frans och Oskar på utgående. Han vände och följde dem
tillbaka. Dagen var vindpiskad, med sol emellanåt. Ute
i staden lades grunderna till nya byggen ...








XLV.

På våren och försommarn hände åtskilligt. De varma
sommarkvällarna var Kungsgatan, denna gyllene gata,
som förde uppåt och nedåt, ungefär som det föll sig,
full av tragedier och komedier. Bleka Rut försvann
denna sommar. Hon hade gått där en onsdag, en fredag,
ja, ännu på lördagen. Hon hade följt trottoaren som
vanligt, en aning lantligt klädd, med blicken bakom de
kupiga linserna sökande bland de förbivandrande, med
alla sina minnen från skog och mark i den lilla jämtska
byn, där vintern var lång och sommarn kort, ovigt
rörande sig på gatan – men på söndagen kom hon inte.
Det gick en vecka, och hon syntes alltjämt inte till. Då
blev det bekant för ett fåtal. Bleka Rut hade råkat ut för
det, som de flesta av flickorna trots allt räddade sig
undan. Syfilisrosen hade flammat upp på Kungsgatan.
Sjukdomen hade hittat henne liksom bara av en hän­
delse, hon hade haft oturen ... Bleka Rut blev borta en
vattrande sommarafton, då själva stenen tycktes utandas
hemlighetsfull förgängelse. Hon försvann utan att lämna
något varningsanslag efter sig på trottoaren.
Annika, som en gång varit med på Karossens fest, kom
en eftermiddag gående gatan fram med sorgflor på hat­
ten. Hennes far, handlanden hemma i Halland, var död.
Hem hade hon aldrig hunnit.

Karossen, som hon mötte en stund senare på dagen,
frågade henne:
– Har du sorg? Är katten död?
Annika berättade med ganska lugn röst varför hon bar
floret.
– Gå inte med den där trasan. Du skrämmer ju livet
ur folk!
Annika återtog berättelsen om fadern, sjukdomarna och
den tänkta hemresan, som aldrig blivit av, samma saker,
som hon berättat om den första kvällen.
– Dö måste ju en människa göra. Karossen klippte av
jeremiaden tvärt.
– Jag tyckte jag ville visa det på något sätt, när det
var min egen far ...
– Sorg sitter inte utanpå. Gör som du vill för mig
för resten!
Karossen gick. Dagen därpå hade Annika lagt av floret
– ”sorg sitter inte utanpå” – och hon började samma
liv som hon fört tidigare. Hon repade sig, i motsats till
vad man skulle kunnat tro, rätt snart efter denna stöt.
”Skratta bör man, annars dör man.” Annika gjorde ord­
språket till sin regel, och hon hade framdeles tur.
Men det hände märkvärdigare ting. Helt plötsligt, vid
vårens inträde, hade Lisa Ek försvunnit. Man visste
ingenting om vart hon tagit vägen. Det väckte till en
början knappt något uppseende alls. Ingenyerna väx­
lade. Det kom alltid andra istället. Lisa Ek var därför
alltjämt borta, då de blå kvällarna kom, utan att livet
råkade ut ur sin bana.
Det blev litet kackel om det i en gathörna en efter­
middag:

– Har du inte sett till Lisa?
– Jag har väl inte med Lisa att göra?
– Det var bara en som frågade efter henne. Jag
lovade uträtta det.
– Jag vet inte.
– Hon kanske kommer ...
– Det kanhända.
– Kanske hon kommer framåt niotiden ...
– Gärna för mig!
Men Lisa kom inte, varken den kvällen eller den nästa.
Hade Lisa Ek kommit för nära brännaren och sugits in
i den?
Förklaringen gavs en kväll, då Kungsgatans kanjon
mer än vanligt lockade med sin jordiska fägring. För­
klaringen var följande:
En och annan av flickorna drogs någon gång in i rörel­
ser av religiös eller halvreligiös karaktär, vanligen Fräls­
ningsarmén. De var inte religiösa i vanlig mening. En
del av dem var endast förtvivlade. Uppskakade eller ut­
armade sattes de i rörelse i en viss riktning, liksom
dragna in i en ventilator. Efter någon tid blev somliga
religiösa på ett eller annat sätt. Någon gång kom de dit
via räddningshemmen, men det var endast de tafattaste,
de mest blottställda, de i yttre mening mest sjunkna av
dem. Det var då fråga om bärgandet av vrak, som vem
som helst skulle ha kunnat bärga, men endast räddnings­
hemmen brydde sig om dem. De stoltaste av flickorna,
sådana som Viran, vilka samtidigt var de djärvaste, de
mest förslagna, kom ingen institution i världen åt. De
spelade sitt spel, tills de själva en vacker dag slog spelet

i stycken. Lisa Ek däremot, till skillnad från fattiga lands­
ortsflickor vilka inte hade någon annan utväg, hade kom­
mit självmant och av så kallad fri vilja. Hon var inte
stort mera sjunken då än tidigare. ”Gud har kallat
henne”, sade de nya kamraterna, och något särskilt måste
ha inträffat med henne vid en viss tidpunkt. Den långa,
slanka Lisa Ek med sina vackra, välformade ben, van att
sitta på skräddarbordet till dess hon gick ut på gatan
om kvällen, Lisa med alla sina kupletter om att ”det
måste vara kärlek till det”, med alla sina män, hade plöts­
ligt gripits av denna sällsamma yra. Hon hade ställt sig
upp och vittnat en kväll, när salen varit proppfylld av
folk. Hon hade bekänt hela sitt fruktansvärda skökoliv
inför en lyssnarskara, som icke kunnat tro att det var
sant det hon sade. En följande natt tog Lisa Ek åter en
man. Hon gjorde det liksom av gammal, dålig vana,
hon kom helt enkelt inte ihåg sig bättre. Det var rutinen
hos henne, som var orsaken, någonting lika självfallet
som då en gammal pensionerad militär vid en trupprevy
nästan omedvetet står och faller tillbaka in i drillen.
Det hade haft mera att göra med hennes kropp än med
hennes själ, ja, det förändrade väl knappast själen något.
Likväl gjorde hon inför en illa berörd lyssnarskara en
avbön även för detta. Andra veckan, då hon fick gitarr
och snart lärde sig att spela obehindrat på instrumen­
tet, slutade hon fullständigt upp med att ta män. Såväl
på Kungsgatan, där budet om frälsningen efter någon
tid spreds bland flickorna, som bland de nya kamraterna,
fann man Lisa besynnerlig. Det var oro under alla steg
hon tog. Vägen under hennes långa, sviktande ben tyck­
tes vulkanisk, och våren hade måhända ökat otillfreds­

ställelsen i hennes hjärta. De invigda väntade med spän­
ning på vad som skulle ske.
En kväll med sakta strilande juniregn fick Kungsgatans
trafikanter uppleva detta under. I en tropp på tio eller
elva frälsningssoldater, med gitarrerna i fodral i hän­
derna, som om det varit vapen de bar, gick Lisa Ek bland
de främsta. Hon gick lång, slank och vacker med blicken
riktad uppåt mot den ömt gråtande juniskyn.
Flera av flickorna fick syn på henne. Karossen stan­
nade på steget. Ur spensliga kvinnostrupar trängde likt
en tunn vattubäck sången:

”Se, vi tåga fram, och sjungande vi gå
till det sköna land, där vi livets krona få.
Han är med – vi vapnen ej få lägga ned
förrän Jesus ropar: Kom!”

Under spott och speord vandrade den lilla troppen
framåt, tills den nådde torget. Bilsirenerna tjöt, cyklis­
ternas klockor ringde, fotgängarnas röster och kommen­
tarer blandades med hallelujarop och jämret från sträng­
instrumenten. Mer än vanligt låg Kungsgatan lockande i
jordisk fägring. Just som troppen svängt in på torget
hördes fortsättningen av sången.

”Marsch framåt, tills hemlandsklockan en gång slår,
till det land, där solen aldrig nedergår,
och där livets träd i evig blomning står ...”

Sedan kunde man inte höra mera på en stund. Ingen
lämnade sin plats och gick närmare. Endast Karossen
skrek hest till, just som hon gick förbi:

– Slyna! Tror du att du får något för det där va?
Nu bakerst i orkestern, med den skälvande gitarren
tryckt mot bröstet, som hon förr tryckt berusade män,
stod Lisa Ek och sjöng med troget följande stämma. Hen­
nes långa, slanka kropp rörde sig halvt omärkligt med
i rytmen, hennes blick var vänd uppåt, mot en av de höga
fasaderna, och rösterna skar åter igenom:

”Till det land, där solen aldrig nedergår ...”

Ännu någon timme, under hela frälsningssoldaternas
möte, fortsatte juniregnet melodiskt att falla.








XLVI.

Dagen därpå, som var en lördag, kom med vackert
väder. Solen var uppe och irrade redan vid tretiden på
morgonen. Landsborna, vilka följt den från lassen om
natten och sett hur den tagit sig ut i alla dess faser, sam­
talade vid tullen, medan de väntade på att staden skulle
vakna till:
– Tänk, knappt en mänska!
– Jag som trodde jag skulle komma för sent, och
så kom jag för tidigt.
– Detsamma med mig. Jo, här sovs det! Man tycker
riktigt man hör hur dom snarkar!
– Ja, här lever dom som judarna hos turken, på att
byta lump med varann.
– Dom gör det.
– Ingen arbetar just.
– Nej, ingen syns som gör något.
– Nog är det konstigt! Att det går att leva så här?
– Konstigt är det.
– I längden går det väl inte heller. Men slutet, det
tycks det dröja med ...
– Slutet kan man inte se än. Men var viss om, att det
kommer!
Landsborna pratade medan de stod med sina hästar
och lass och väntade. De kände sig gammalmodiga och

ur form med djuren, som var rädda och inte längre pas­
sade. Ingenstans hade de heller att ställa in dem. Då och
då kom en stadstvättare med bil. Bakom skyddsrutan
lyste ett par sluga bondögon av någon yngre årgång. Det
var en hemmason, som med åtlöje betraktade dem och
hästarna och passade på att gasa på för fullt, just som
han körde förbi. Hästarna reste liksom automatiskt på
öronen, sedan lät de dem falla bakut igen.
Humlabonden kom lite senare. Hans fjädervagn neg så
vackert under lasset med tvättsäckarna. Själv satt han
överst på toppen och såg inte alls avsigkommen ut.
Oupphörligt under denna tid hade han sagt:
– Jag gör det bara nu ... Det är bara så jag kom­
mer över det värsta ... Sen får jag ta itu med åkern
igen ...
Det hade han sagt till hustrun, till grannarna, till kun­
derna. Det sade han, då djuren hade måst slaktas ner.
Det hade han sagt om våren, när gården gått all värl­
dens väg, auktionsdagen och flyttningsdagen, och det sade
han fortfarande, där han om dagarna mellan stadsresorna
stod på Åhills vedbacke och högg upp ved ... Alltid
någon gång dagligen såg han bort mot den från tvätt­
stugan utströmmande ångpelaren, bakom vilken hustrun
stod kokande och stånkande, och sade fortfarande till
sig själv: ”Snart tar jag itu med min jord igen ...”
Men jorden var och förblev borta. Första stadsresan
med tvättlasset hade lämnat en besk smak efter sig i
munnen. Han hade kört förbi Bissmarks gård, förbi kro­
gen, där en gång skogskontrakt, som nu låg gulnade
med märken efter någon brun havannacigarr i kanten,
hade satts upp och underskrivits med ett bomärke, eller

”med handen i pennan”, som förkortats ”m. h. i. p.”. Han
hade fortsatt upp till den första tvättkunden. Det var
mastspirornas, hölassens, brännvinskannornas väg från
fordom – förbi Ömma backe och allt vidare in. Över
gamla släktgårdars förfall gick denna väg. Smaken i
munnen var besk som ättika då. Den andra stadsresan
gick redan bättre. Den tredje, fjärde gick nästan utan
friktion. Nu tjänade Humlabonden staden, med en häst,
med två gamla händer, i mån av sina krafter ...
På natten, i början av denna resa, hade inträffat ett
intermesso. Vid en krök av vägen stod en flicka samman­
krupen i mörkret. Hon hade blå cheviotdräkt, snäv kring
benen, smärt i midjan, i handen bar hon ett paket, som
var omvirat med en tidning.
– Snälla farbror, kunde jag få åka med ett stycke?
Flickrösten lät orolig. I mörkret lyste ansiktet vitt som
mjölk. Gubben hejdade sig litet.
– Jag ser inte vem det är riktigt ...
– Det är Josefin. Får jag åka med ett stycke?
– Är det Josefin? Jag börjar bli gammal ... Jag såg
inte medsamma.
– Det är mörkt också, svarade flickrösten inställsamt,
smekte sig mot vagnskorgen likt en kelen katt och satt
uppkrupen bland tvättsäckarna, innan hon hunnit få var­
ken ja eller nej på frågan.
När de kört ett stycke och Humlabonden hunnit tänka
sig om, ilsknade han emellertid till helt sakta. Han be­
grep, att han var behjälplig vid en flykt och att han
skulle komma att få obehag av det efteråt. Han tog Josefin
i korsförhör, men hon slingrade sig hela tiden.

– Vet dom av det hemma då?
– Jag bryr mig inte om något hemma mer!
– Far du olovandes kanske? Jag ska ge dig, jag!
– Jag begär inte lov av någon mera.
– Du tänker dig ett stycke, du? Tänker flytta som
fågelungen, bara flyga ut ur boet ... Och far och mor
vet inget?
– Det är min sak, det.
– Det är din sak? Men inte åker du med mig inte,
så mycket du vet det ... Av med dig genast!
Han drev av henne, men när hon gått ett stycke, smet
hon ifatt och kravlade sig upp i vagnen igen. Hon gjorde
det helt aktsamt, så att hon inte skulle få ludd av tvätt­
säckarna på den blå dräkten. Gubben märkte henne
först efter en stund. Då drev han av henne ännu en
gång. Till slut grät hon och lät sig gråtande bli efter.
Just då kom det en bil, och hon fick åka med. Bilen
fräste förbi foran i en uppförsbacke. Josefin hade slutat
upp med att gråta. Hon vinkade stolt ut genom rutan
och skrek något, som gubben tydde till, att hon nog
skulle vara i Stockholm före honom ...
Humlabonden körde resten av vägen i sävlig takt. Han
kom likväl i god tid.
Adrian hade tänkt sig ut att möta fadern denna mor­
gon, men han hann inte fram. När han kom till tullen,
var fadern redan sin kos. Han hade bråttom som vanligt.
Gubben hade låtit hästen pusta ett tag, så hade han
gett sig iväg upp till den första kunden. Han kom för
tidigt, det var opassande på alla sätt. När han glömde
sig och knackade på dörren, istället för att ringa, så hör­
des det en knarrig kvinnoröst inifrån:

– Vem bultar? Det finns ju klocka att ringa på.
– Det är tvätten.
Frun i huset, klädd i flammig morgonrock, något slags
kimono, som liknade en rabatt med kejsarkronor i full
blomning, öppnade så småningom.
– Är det nödvändigt att komma så här dags?
– Jag har kört sen i går kväll, svarade gubben stilla.
– Så mycket mindre anledning då!
– Det var dom här säckarna ...
Humlabonden sköt hövligt fram ena foten, som han
brukade vid tillfällen, när han ville vara riktigt artig.
Han stannade vid dörren. Han stod fogligt kvar där,
medan kunden fick tid till att samla sig och började
räkna igenom tvätten, under det att hon försökte finna
på fel lite varstans.
– Är det här mitt örngott?
– Det vet jag inte.
– Vet ni inte om det är min tvätt!
– Nog var det med ut, när jag hämtade. Annars vet
jag inte ...
Lite avsnoppad fortsatte damen i den flammiga mor­
gonrocken att räkna sitt linne tills allt var klart och
Humlabonden kunde ge sig av till nästa kund. På det
sättet fortsatte han från det ena stället till det andra.
Ibland, när han stod och pratade, såg han åter åkern
framför sig, åkern som skulle sås, åkern som skulle tas
tillbaka. Då vaknade det gamla inne i honom, och han
vart lite het. Men han behärskade sig, tills han var utom
dörren. Han visste, att han inte fick visa det tydligt. Han
visste mer än gott, att han måste bete sig hövligt, ifall
han inte ville mista sina arbetsgivare ...

Frampå eftermiddagen gick han upp för att hämta ett
par tvättpåsar hos en ny kund, som han blivit rekommen­
derad – en posttjänsteman. Trappuppgången var trött­
sam, han måste vila mot ledstången ett par gånger, innan
han kom upp. Vid dörren harklade han sig ett slag, innan
han ringde. Efter en del om och men blev han insläppt.
Fågel blå gick omkring i uniformsbyxorna, men för
övrigt i skjortärmarna, eftersom han var ledig för dagen.
Han höll på att hjälpa hustrun med rengöring och pas­
sade därvid på att slita verkets kläder. Fönster var ur­
tagna, dammtrasor låg på bord och stolar, allt var i
villervalla. Fågel blå gick omkring gredelin i ansiktet
av ansträngning, under det han skickades av och an av
hustrun, som hemma var högsta befälhavare.
– Skulle hämta tvätt här ... blivit rekommenderad,
sade Humlabonden och uppgav namn och gårdsnamn,
fast han inte var någon bonde längre.
Husets herre rev sig i ändan, så att ena benet på uni­
formsbyxan vreds runt. Han betraktade förvånad gubben,
som stannat nere vid dörrn.
– Är ni inte för gammal för att sköta sånt här? Finns
det inte yngre folk?
– Inte just nu. Nej, det gör det inte ...
– Det är besvärligt att byta titt och tätt. Ni orkar väl
inte så länge. Tror ni?
Åter såg Humlabonden åkern framför sig. Han såg gas­
sande heta dagar på fälten, där han mindes ungdomar,
som brukat ge upp före honom. Det var tidiga mornar
fram på vårkanten – tretider – när sädesärlan brukade
sitta på en sten mitt på gårdsplanen och vippa med
stjärten. Det var det där vårmorgonsuset i luften, som

bitit sig fast mest. Hade det varit bevisbart, att Humla­
bonden haft en själ, så hade nog dess vackraste sida
varit bevuxen med lummigt vete, som morgonvinden kam­
made och krusade i ... Hade han bara en vanlig män­
niskas egoistiska beräkning, så bestod den i att behålla
gården i släkten, ansvarig som han tyckt sig åt två håll,
inför forntiden och de döda, med mormodern i spetsen,
och inför sonen, som var framtiden och det kommande.
Han kände lust att klippa av näsvisheten med ett bestämt
svar, men han avstod. ”För lorttvätten eran”, var han
färdig att säga. Då ändrade han sig.
– Hoppas herrskapet blir nöjda med oss ändå, sade
han och tog vacker tass, så som han visste han var
tvungen till för att inte gå miste om den nya kunden.
Fågel blå hjälpte till att få tvättkläderna i ordning.
Han gick på en vink av hustrun bort till sängen, slet
fram lakanen, som låg i den, för att man skulle få allt
med, och stoppade dem i den ena, ännu inte tillknutna
säcken. Till slut fyllde han i tvättnotan på ett stort folio­
papper, alldeles som om han satt upp en rapportskrivelse.
Humlabonden bar ned säckarna. Det var ingenting för
honom. Han hade brukat ta en tunna säd på loggolvet,
sätta ett spjärntag med foten, slänga sädestunnan likt
en vante på sin rygg.
Nere på gatan stod hästen. Den bruna ardennern hade
hunnit bli otålig och bet i tampen till knäremmen, som
om djuret tänkt hjälpa till att komma iväg så fort som
möjligt. Just som gubben gick fram för att spänna upp
remmen, strök han med handen över hästens nos. Nosen
var fuktig. I djurets ena mungipa, strax intill fördjup­
ningen för betslet, låg en smula grönska kvar. Gubben

strök djuret över nosen en gång till. Det var det tysta
språk han brukade tala med den gamla knarriga arden­
nern. Det handlade om jorden, även det. Han tyckte att
djuret och han på något sätt var i pakt om en hemlig­
het. Åt hustrun ville han inte säga så mycket. Hela deras
förhållande var på landets vis byggt på förtegenhet. Åt
hästen kunde han förtro sig. Han gjorde det på detta sätt,
som ingen på gatan förstod eller ens märkte. En pojke,
som visslande for förbi på sin cykel, slängde bara ett
”bonde” efter sig och körde vidare.
Gubben steg upp i vagnen. Väl uppe och med töm­
marna i hand kände han sig trygg. Fjädervagnen neg
så vackert under Fågel blås tvätt, när han vände ut emot
tullen.




ÖVER KUNGSGATAN.


XLVII.

Stockholm hade sin sommar. Hettans förlamnings­
symtomer nådde lederna. Albinosgräset under biograf­
skylten dog i filmstjärnans trötta spökleende. Hötorgs­
målaren ställde ut sina tavlor. Det bensinblåa sommar­
ljuset föll på stugor och sjöar, på berg och mossar, på
strövande älgar och på tjädrar, som spelade, så att halsen
stod i krum på dem. Liten och rufsig i skägget, i benlin­
dor fast det var sommar, sprang nödens Rembrandt längs
trottoaren invid sina grälla, ohyggligt förfalskade tavlor.
Då och då kom en bil utifrån landet, förande med
sig blomfrön från landsvägarna i gummiringarnas
skrymslen, liksom insekterna förde med sig frön från
landskap till landskap. Men på Kungsgatan klämdes
dessa frön ned i den svarta asfalten och dog asfaltsdöden,
som liknade döden i gruvor.
Nu, i den heta somaren, samlade moder stad sina barn
omkring sig. Kungsgatan var dramatiker och arrangör.
Där snuddade förbrytaren vid poliskonstapeln, glädje­
flickan vid den tabuerade dygden, likvagnen signalerade
åt bröllopståget och ville förbi ... Mitt i trafiken gick
Jenny, moderligt blind och stinn, och sköt en barnvagn.
I flaggskrud, under förstamajtåg, under kröningar och

mottagningar av främmande representanter, i linkande,
fotömma kvällar och nätter, alltid drog Kungsgatan
uppmärksamheten till sig. Inte stort mer än en kilometer
lång, på sin största bredd knappa fyrtio meter, var dess
kanjon fruktbar och gav skördar, men stundom förbrände
den all sin sådd.
Kungsgatan var hjälten också i Martas liv, icke husen,
icke människorna som bodde vid gatan, utan gatan själv,
stenkvadraterna, och hon levde detta liv för sin hjältes
skull, ända till dess helvetets portar tog vid.
Ungefär en vecka efter Adrians besök hade Marta
genomgått operationen, efter vilken hon aldrig repade sig
mer. Hon slapp tvångsarbetet, sedan hon väl en gång
släpptes fri, slapp det samhälleliga straffet, emedan man
aldrig fick reda på vilka hon smittat eller hur många,
och därför att Krafft, som anmält henne, inte själv vågade
visa sig för polisen och vittna. Honom hade hon ju för
övrigt inte smittat ... Eljest skulle Marta också ha haft
tvångsarbete i tre eller sex månader och gjort glädje­
flickans obeskrivligt tröstlösa sejour vid något av kvinno­
fängelserna söderut. I det avseendet var hon gynnad.
Hon slapp undan med att man skar bort de inflamme­
rade äggstockarna, berövande henne möjligheten att bli
mor, berövande henne möjligheten att mera gå rak, berö­
vande henne möjligheten att längre leva sin dag utan
smärta.
Hemifrån hörde Marta under hela den tid, hon låg på
sjukhuset, inte mycket. Hon förmådde till slut en flicka.,
som en dag besökte Cecilia på sjukhuset, att gå till rum­
met på Apelbergsgatan, säga till husvärden att han fick
ta hennes saker i pant för upplupen hyra, och samtidigt

att se efter, ifall det inte därhemma fanns liggande någon
post. Husvärden gick motvilligt in på förslaget. Han sålde
ottomanen, Martas enda redskap, och han sålde även det
övriga bohaget. Därmed var den saken avvecklad. Innan­
för dörren hade legat ett enda brev, utom räkningar på
elektricitet och gas, med kuvertet nästan skylt av damm
och döda flugor. Brevet var hemifrån. Marta fick genom
det reda på, att föräldrarna återgått till gården och bli­
vit statare på nytt. Efter den lilla utflykten på något år
hade de åter dalat ner på jorden ... Hon var själv åter
statarflickan, som om hon aldrig varit något annat. Hon
fick genom brevet också reda på en annan händelse denna
sällsamma vår – Humlabondens, Adrians föräldrar.
hade istället flyttat in i stället vid ån. Hon brydde sig
inte särskilt om det. Det var för övrigt samma å, som
flöt förbi uppe vid Humla. Men då hon ett par gånger
skrivit till Adrian, utan att få något svar, hade hon blivit
rasande och bannat. Hon visste inte annat än att han fått
breven, som hon hade ställt till hans gamla adress ...
I det avseendet hade hon varit ovetande.
Värst för Marta var, att hon trots den svåra opera­
tionen icke blivit smittofri. Läkarna riktade in hela sin
kunskap på hennes fall, men det dröjde länge, innan
de fick se resultatet av ansträngningarna. I de rester,
som återstod, rasade alltjämt bakteriernas krig. Det för­
des återhållsammare, i lönndom, men det upphörde icke.
Det övergick till lederna, drevs tillbaka från den ena
leden till den andra, nådde slutligen ett knä, och rastade
där. Hela återstoden av den slagna hären av fiender
tycktes ha tagit tillflyktsorten till detta knä. För Marta
själv var den fysiska smärtan för länge sedan icke det

värsta, hon kände sig utsatt för. Det värsta var, att hon
inte förmådde skaka sig fri från den osynliga fienden,
som numera nästan anledningslöst höll henne bunden vid
bädden. Endast läkarna hade sina instrument, som såg
så oresonligt skarpt, och de såg att kriget fortsattes.
Ibland tycktes de endast vänta på, att sjukdomen skulle
självdö till slut. Marta misstrodde för länge sedan läkarna
– det kroniska fallets hopplöshet hade hunnit bemäktiga
sig henne. Till slut började hon åter tro på dem. Hon för­
sökte alla utvägar utan resultat. Hon slapp likväl icke ut.
För länge sedan var Marta som barn i huset, ett otå­
ligt, stundtals apatiskt, stundtals desperat barn. Hon hade
länge följt de omkringliggande kvinnornas väg. Modern
med barnet hade fått komma hem, nu låg grossesskvinnan
där med sitt barn istället. Hon hade inte, som hon i det
längsta hoppats på, hunnit bli smittofri till födseln ...
Hon födde med sitt förgiftade sköte, medan en påpasslig
läkare förde lapislösningen till den lilles ögon. Det såg
ut att gå bra.
Den dag hustrun med barnet hade fått ge sig av, hade
hon gått fram till alla sängarna, utan att dock ta i hand.
Så nära friheten hade bacillskräcken fått ny, överväldi­
gande makt med henne. Men vid dörren hade hon fallit
på knä med den lille i famnen och tackat upp mot
taket ... Så hade hon sagt med stor bestämdhet:
– Aldrig mera kommer jag att vara tillsammans med
en man!
Några hade fnissat. Den lille hade legat och tittat upp
mot taket, vittne till detta löfte, utan att förstå.
– Det där säjer man ...
– Jag lovar det heligt!

Fnittret hade porlat från sängarna. Plötsligt hade
någon sagt:
– Vad ska du då ute att göra?
Kvinnan med barnet hade sänt salen en bitter blick
och gått ...
Krokig som ett avblåst träd lämnade Marta sjukhuset
en vacker dag i juni. Äntligen hade hon fått frinollorna
av läkaren, var smittofri, fast leden var styv. Hon linkade
ut genom porten, ovan vid att röra sig och vara uppe.
På en lång stund såg hon sig inte ens om, utan bara gick.
Hon gick sakta, fast det lutade utför. Hon hade fått en
käpp med sig som minne, en käpp, som också var bra att
stödja sig på. När hon hunnit ett stycke, undrade hon,
om hon inte skulle åkt spårvagn. Så tyckte hon att det
var roligare att gå. Hon tyckte att folk stirrade närgånget
på henne, så fick hon för sig att det var på käppen. När
hon kom ned till en bro, slängde hon den avskyvärda
käppen i vattnet. Hon fick endast värre att ta sig fram
utan den, men hon kände desperationen, och hon kände
hur hon hatade denna käpp ... Hon slängde i alla fall
käppen, som låg och flöt med kryckan upp ett litet
stycke, tills den skymdes av något föremål, tillhörande
bron.
Marta fortsatte sin väg. Stadsträdgårdsmästaren hade
kört ut blommor i alla planteringarna i staden. Bal­
kongerna under många fönster var sirade med blommor.
Längre ner i staden var vinden alldeles stilla. På
Kungsgatan hade man kunnat tända en cigarrett utan
att skydda lågan med den kupiga handen.
Marta närmade sig sina gamla trakter. När hon kom
fram till hörnet av Drottninggatan, stannade hon litet.

Plötsligt hade hon fått syn på en av sina forna kunder.
Han vände sig bort, när han var mittför. Hon visste inte
säkert, om han ej känt igen henne, eller om han bara velat
undvika henne. Alltnog berörde mötet henne till ytterlig­
het illa.
När hon endast ett par minuter senare också fick syn
på Karossen, som var ute och jagade, fast det var mittpå
eftermiddagen, vände hon tvärt om och gick åt ett annat
håll. Att ha fått se Karossen hade gjort ett sådant ohygg­
ligt intryck på henne. Hon flydde från Kungsgatan så fort
hon hann.
Marta gick. Inga män tilltalade henne. Hon antog att
de varnades av hennes gång, och hon försökte sträcka upp
sig. Likväl tyckte hon att hon drogs närmare och närmare
jorden. Jorden under gatbeläggningen sög henne åt sig ...
Hon hade hunnit in på Västerlånggatan. Råttgråa och
hotande öppnade Staden mellan broarna mynningarna till
alla sina gränder. Hon gjorde en liten krok för varje
gränd, som om hon varit rädd för dess mynning. När hon
var framme vid huset, där hon bott hos sin första vär­
dinna, stannade hon och såg sig spejande omkring. Till
slut tog hon mod till sig och gick upp.
Värdinnan tycktes nyss hemkommen. Hon såg sjuk och
skraltig ut i det avslöjande sommarljuset. Hon kände inte
igen Marta först, utan måste gå närmare.
– Är det möjligt? sade hon och sköt upp dörren på
glänt.
Marta kände genom dörröppningen den gammaldags
doften i rummet, som icke några öppnade fönster kunde
befria det ifrån, såg bordet, där de båda suttit och sytt om

kvällarna, såg soffan med det blommiga överkastet, och
nerifrån gatan hörde hon klappret av gatvandrarnas fötter.
– Stig in, det behöver jag väl inte bjuda? Det är ju
Marta i alla fall ...
– Det var verkligen längesen, sade Marta utan att hitta
på något mer passande.
– Marta ser då ut, så man inte kan känna igen henne.
Hur är det fatt, har det gått något galet likaväl?
– Inte det precis ... Jag ville gå opp och hälsa ...
Marta hackade på orden. Till slut gick hon in och satte
sig i den blommiga soffan. Hon fick för tillfället inte
fram mer.
Under det att värdinnan kokade kaffe bakom förhänget,
som fick markera köksvägg, passade Marta i smyg på att
se sig i spegeln i ljus björkram, som stod på byrån. Hon
röck till häftigt. Befriad från sjukhusdräkten såg hon
anskrämligare ut än hon själv vetat om. Hennes egna
kläder, som under vintern hängt sig skrynkliga på sjuk­
husförvaringen, var för stora åt henne. Kring ögonen hade
kindkotorna höjts, så att huden spjärnade. Läpparna hade
förlorat färgen. Instinktivt tog Marta efter väskan för att
sätta en smula fräscht rött på läpparna, då hon kom ihåg,
att hon inte hade de där sakerna längre. Inne på sjukhuset
hade ett par av flickorna en kväll – det var vid den tiden
på eftermiddagen de brukat gå ut på gatan för att fånga
män – blivit överraskade med att vara sminkade. Så hade
de blivit fråntagna toalettsakerna över lag. Marta vände
tillbaka till soffan.
När ungefär en halvtimme gått, och då utan att värdin­
nan begärde det, utan att hon själv förstod vad det var
som utlöste det, då hon redan hunnit lugna sig åtskilligt,

brast Marta ut i en strid gråt och berättade allt från
början.
Värdinnan betraktade henne med de små, samman­
knipna, kyska ögonen, satt stilla och hörde på.
– Kunde jag bara få något att göra, så skulle det
kanske gå ändå, slutade Marta, medan alltjämt tårarna
vattnade den torra huden i hennes ansikte.
På natten stannade hon, därför att hon inte hade någon
annanstans att ta vägen. Dagen därpå gick värdinnan till
sitt. Marta blev ensam hemma. Frampå dagen gjorde hon
en ansats att uppsöka Dolly, som nu kommit igång med
sin parfymaffär och till och med stod upptagen för den
i telefonkatalogen. Hon tog en spårvagn upp till Stor­
gatan. Skyggt närmade hon sig huset. Men vid själva
dörren blev Marta stående. Innanför i butiken skymtade
det folk. I fönstret bröts solljuset i de många föremålen
av glas, vilka facetterade det. Hon vågade sig inte in. Så
vände hon och tog spårvagnen tillbaka. Hon var hemma
igen efter ungefär en timmes tid.
Än en gång satte hon sig att skriva till Adrian, men när
hon skrivit färdigt, rev hon sönder brevet ...
På kvällen upprepades ungefär samma ord som den
första kvällen. De båda kvinnorna satt för sig själva. Det
härskade en intensiv tystnad i alla hörn.
– Kan inte Marta fara hem då?
– Hem far jag inte ... Hem far jag sist av allt ...
Hör, när jag säger det!
Hon brusade upp helt plötsligt. Hon stampade i golvet
med den snedgångna skon. Det var den forna despera­
tionen, den som härledde sig från den tid, när Marta
ännu hade fått det hon velat.

– Så jag bär mig åt! sade hon stunden därpå.
Ursäkta ...
Värdinnan betraktade henne med sina gamla, vänliga
gumögon.
– Marta kunde kanske stanna hos mig rentav ... Hon
kunde kanske sitta några stunder för mig tillsvidare, ifall
jag inte orkar ... Men det vill hon förstås inte?
– Var – på budningskontoret?
– Ingen annanstans förstås ... Men det vill hon väl
inte?
Marta satt och vaggade med kroppen i den blommiga
soffan, som om hon redan varit en gammal kvinna. Det
märktes att någonting försiggick inom henne. De alltjämt
unga, fasta brösten hävde sig oroligt.
Inne var det tyst som i en grav. Endast nerifrån gatan
hördes klappret av steg, som växlade i styrka, tilltog och
sjönk bort, när trafikströmmen därnere stundtals för­
tunnades.
– Får jag göra det, så – så gör jag det ... sade hon
mitt i en ny våg av denna sommarlika gråt, som vattnade
hela hennes ansikte.
De bestämde det den kvällen. Marta flyttade än en gång,
liksom fyra år tidigare, in hos den fogliga värdinnan. Hon
hade denna gång inte några saker att släpa på, icke ens
några hemvävda handdukar, som hon haft förra gången.
Följande dag fick Marta så smått sätta sig in i sitt nya
arbete. Arbetet var enkelt. Till det gamla, fallfärdiga huset
högt uppe på Söder, i vilket en åldrande institution fanns
inrymd som den sista hyresgästen, nalkades på förmid­
dagar och kvällar en jämn ström av mestadels fattigt folk.

Kön kunde inifrån själva kontoret beskådas endast genom
en lucka. Samtalen var till ytterlighet enkla på denna
lokal. Den främste i kön lämnade oavbrutet fram en
nyckel, sade namnet på en gata, numret på ett hus, men
när man kom till namnet på dörren, sänktes nästan regel­
bundet rösten. Namnet viskades fram. Budningskontoris­
tens arbete var att föra in adresserna och namnen i en
liten liggare. Marta fick lära sig den enkla expeditionen.
Hon hade att fylla i ett fyrkantigt, rött kvitto för varje
kund. ”Hämtningen sker i morgon natt”, stod det tryckt
snett över hörnet. Bakpå kvittot stod reglerna – ”Råd till
de budande”. Hon fick lära sig att inte blanda ihop de
många nycklarna, vilka skulle användas vid den nattliga
gärningen och framåt eftermiddagen hade växt till en
jättestor, metallisk volm framför henne. Till sist hade hon
att ta emot pengarna, avgiften. Sysselsättningen hade en
stämning av natt omkring sig. Folk skämdes en smula, när
de stod därinne, skämdes för att de bodde som på medel­
tiden fortfarande, skämdes för att de hade en kloak mitt
inne i sitt hus, och framförallt skämdes de för att denna
kloak nu var överfull och måste tömmas. Man såg hur
de andades ut av lättnad, när de väl hade ärendet uträttat.
Återstoden av arbetet utfördes om natten, medan de själva
låg i sin oskyldiga sömn. Då behövde de inte längre låtsas
om något ...
Det lyste i hela den underbara staden, men Martas liv
var mörkt. Av allt det goda hon tänkt var det mesta
raserat nu. I den hetaste delen av sommaren satt hon
bakom luckan, förändrad till oigenkännlighet. När fjorton
dagar gått, blev värdinnan sjuk på allvar. Marta hade då
hunnit lära sig arbetet fullt ut, och hon fick sköta det

ensam. Därmed var Martas liv, med hänsyn till hennes
nuvarande stånd och villkor, fixerat till den nya platsen.
Emellanåt, då det blev ett uppehåll i kön, tänkte hon
över sitt eget öde. Mellan nycklar och röda kvitton föll
Marta in i ett slags sällsamt bortgungande drömmar.
Genom tomrummet i kön tyckte hon sig någon gång se
en ängslada och en vajande gran. Bortemot Humla skällde
i sensommarnatten en hund med hest skall ... ”Den vackra
statarflickan” hade en främling kallat henne, när hon en
dag gick barbent med uppvikt kjol i slåttern ... Hon kom
mycket väl ihåg även detta. Likväl tyckte hon sig se dessa
scener utspelas på ett ofantligt långt håll.
Ibland ökade smärtorna i hennes rygg, och hon måste
huka sig samman litet, just som det stacks fram en nyckel.
Med fatalistens verklighetsflykt hängav Marta sig då åt
sitt misslyckandes spekulationer och blev bitter. Då hatade
hon luckan, som skymde henne, då hade hon velat rista
den, likt ett instängt djur ... Kort därpå övergick hon på
nytt till drömmarna, och i drömmen flydde hon bort till
ett land, som ej fanns, men där det icke heller fanns någon
smärta.
Marta fick höra talas om Bleka Ruts öde av en händelse.
Det bestyrkte henne i tanken, att somliga var födda till
tur, andra till otur. Hon övergick alltmera till tron på
oberäkneligheten och slumpen.
Enstaka gånger tänkte hon på Dolly, men då tyckte hon
att Dolly tillhörde en främmande människoras, det slaget
människor som har tur, och hon kände då endast bitter­
heten starkare, varför hon undvek att tänka mera på
henne.

Hon hatade överhuvudtaget människor med tur. Hon
ville inte höra talas om dem, istället började hon då att
tala om död och olyckor och om den svartaste otur. Det
gav henne ännu någon läkedom.
Alltjämt tyckte Marta att hon firade små triumfer, som
om människan aldrig kunde sluta med det. När det en dag
kom in en poliskonstapel med sin nyckel, bad hon honom
barskt tala högre.
– Och namnet?
Han upprepade namnet högre i tron att hon var döv.
– Det är väl inget att skämmas för! Martas röst ekade
i rummet.
Konstapeln röck till litet, som inför en anmärkning
i tjänsten, och gjorde, i full uniform som han var, nästan
ett ställningssteg framför luckan.
Marta tyckte att hon hämnades. Hon skrattade efteråt.
– En sån där borde väl ha fått lära sig att säga ifrån
tydligt, så man hör vad han står och mumlar om, sade hon
till de andra i kön, sedan poliskonstapeln gått sin väg.
Mera tordes hon inte säga för den gången, och likväl
kändes det varmt och gott inne i bröstet på henne, som
om hon hämnats en oförrätt hon lidit någon gång i ett
annat liv.
Någon i kön skrattade:
– Nog tyckte jag han talade rätt tydligt alltid ...
– Nåja, sade Marta, det skadar inte i alla fall!
Det böljade skönt och varmt inne i bröstet. Luckans
snikna fyrkant omramade en allt mindre och mindre, allt
händelsefattigare värld. Marta återgick till sina drömmar.

*


En eftermiddag ett par dagar senare, då Adrian efter
arbetets slut tog vägen uppåt Söder för att eventuellt titta
in till mor Moderat i förbifarten, ryggade han, hunnen
halvvägs, till för någon han tyckte han kände igen och
samtidigt inte kände. När han såg noggrannare efter, fanns
ingen tvekan längre. Den han mött var Marta, som hållit
tätt intill husväggen och tyckts ämna gå förbi.
– Så brått har vi väl inte, att vi inte kan stanna och
hälsa på varann?
Marta slog ner blicken. Det såg ut som om hon i hastig­
heten haft svårt för att hitta på ett svar.
– Jag har inte brått alls ...
– Nå, då så.
– Jag såg dig bara inte medsamma. Är det så konstigt?
– Nej visst.
Samtalet tycktes haka upp sig redan från början. Marta
flyttade oroligt på en fot. Därefter ställde hon sig sturskt
bredbent, stödd mot väggen. I det bruna kappuppslaget satt
en nu mer än två månader gammal majblomma instucken.
– Går du kvar i stan? Jag som trodde du var borta.
Adrian lyssnade. Han sökte efter blicken. Ur den lilla
tvärgatan kom farande en sötaktig doft, som kändes
obehaglig.
– Borta ... Nej, hur så?
– Jag bara trodde det.
– På det viset.
– Förövrigt har jag inte grubblat så värst mycket på
det heller. Jag har verkligen haft annat att tänka på.
– Det är klart ...
– Du förstår det? Var och en har sitt här i världen.
Och jag mitt.

Adrian betraktade som förhäxad det en gång så kära
ansiktet, och han kände, hur han frös till invärtes. Från
den gulaktiga, urblekta huden lyste en bild emot honom,
som på något sätt liknade ett fotografiskt negativ. Oregel­
bundenheterna i det var förstorade. Sadeln av små, knappt
skönjbara fräkenprickar, dem han förr kysst i vanvettig
förälskelse, tycktes inte längre höra intimt samman med
den inunder blacka hyn. Munnen var bitter, läpparna
formade till hat, som väntade på att uttalas. De sammets­
mörka, förr så lättsinniga ögonen verkade utledsna och
trötta, och blicken i dem sökte sig hela tiden nedåt mot
gatan.
En räcka av minnen drog förbi. Det var minnet av
vattenkrassen i åbranten vid Humla, det var de grå
timmerväggarna i byn, det var Sigrid som envist bet ihop
munnen om sin mening. Så mindes han Marta i olika
situationer – på cykelstången längs den daggiga lands­
vägen första gången, det borstiga gräset i soluppgången,
sist uppgörelsen, då hon skulle resa hemifrån och från
honom ... Det var alltsammans färdigt nu.
– Du vart frisk och kom ut sen? frågade han osäkert.
– Ut kom jag till sist, fast friskheten var det väl si och
så med ...
– Javisst.
– Jag väntade nog, att du skulle komma upp och hälsa
på mig någon gång till.
– Det blev inte av ... Adrian svarade en smula und­
vikande.
– Fast jag fick vänta förgäves på det, sade Marta
bittert, utan att lyssna.
– Jag fick annat att göra.

– Det är lätt att vara ute och vara frisk och kry. Det
är lite värre att ligga inburad som jag gjorde, sade hon
åter med det förebrående tonfallet.
– Det är klart ... Sjukdom är så alltid, fast så där är
det värre ändå ... Just som han sade det, stod han och
mindes sin egen tid därinne.
– Ha! Sådant försöker andra bara föreställa sig!
Martas läppar fick ett spotskt uttryck. Hon betraktade
honom hånfullt, en aning överlägset.
– Det kanhända ... Han försökte svara henne än en
gång. Så avbröt han sig tvärt.
Det slog Adrian, hur i grund och botten meningslöst
allt detta prat var. Här stod de likt två främlingar strax
framför varandra. Inga ord kunde längre återföra dem.
Han anklagade inte Marta för någonting i världen. Han
hatade henne inte ens. Men vid tanken på att försöka för­
klara för henne, vad han kände och känt, fylldes han av
en vanmakt, som tycktes honom själv gränslös. Den Marta,
som nu stod framför honom och försökte komma undan
allting så lindrigt som möjligt, skulle inte längre kunna
förstå honom, även om han talade. Hon förmådde inte
längre bära sig själv med sina egna tankar. Här stod de,
två ensamma syskon i gatans värld, ouppnåeliga för var­
andra. Då insåg han att det var för sent, att alltsammans
var för sent, och han tog ett steg för att gå ifrån henne.
– Adjö då, vi ses kanske någon gång, sade hon och
suckade av lättnad.
En känsla av oändligt vemod grep honom. Den söt­
aktiga doften ur gränden tycktes omsvepa dem. Än en
gång rörde han vid hennes ögon, hennes hår, hennes höfter
med sin blick.

– Kanske ...
– Adjö, det gör vi nog, sade hon och såg snabbt upp
på honom.
Han vände sig om ett slag, då han hunnit ett litet stycke.
Marta gick helt nära husväggen. I den sneda hållningen
hade hon något arrogant. Då kände han det, som om det
varit hans egen ungdom, som vandrat bort tillsammans
med henne.
På kvällen, när Adrian träffade Tora, hade han alltjämt
kvar ödslighetskänslan och det svårförjagade vemod, som
meningslöst förfall sett på nära håll alltid väcker. Oav­
brutet, under det att han försökte tala om annat, kom
han ihåg Marta, den Marta som ingenting lärt, som bara
stannat i bitterheten och nu blivit likgiltig för allt och
alla. Saknad och ensamhet fyllde honom även i samvaron
med Tora. Han tyckte att han ville bort ifrån henne, kän­
nande att Tora hindrade honom från att sörja Marta, så
som han ville.
Moderats enkla filosofi stod för någon sekund klarare
för honom.
– Livet är värt precis så mycket, som vi vet med oss
själva, att vi kan göra av värde i det, inte vad andra
möjligen förmår uppskatta. Känslan av gemensamhet
ligger kanske inte så väl till för oss människor, ifall
vi inte någon gång är sjuka eller i nöd, men vi måste
kunna lita på varann, uppåt som nedåt, även om uppåt
och nedåt nog kommer att finnas i alla fall ... Det
vore ju rakt ingen mening i, ifall ett träd växte på
huvudet!
Tillsammans med Tora var han hela kvällen lågmält
och fåordig.

Morgonen därpå gick Adrian upp i bygget. Det var en
dag med en het, självförtärande sol. Denna överallt när­
varande, gallsprängt skinande sol överöste bygget med
hetta. Arbetarna kom. Alla gick de i sina egna planer och
funderingar. Först av alla om morgonen hade den unge
smålänningen stått där på sin plats, rädd för att någon
skulle anmärka på honom, rädd för sin egen nykommen­
het, rädd för de många. Tjänstvilligt satte han sig i rörelse
för varje vink. Då någon av arbetarna närmade sig, såg
han skyggt uppmärksam ut, som om han i dem alla fruktat
en fiende.
– Akta, solen laxerar på dig!
Han förflyttade sig med tunga, häftande steg, ännu
bunden vid jorden.
– Rör på spelet! Glöm inte benen efter!
Nöjda att ha någon att skicka med, skickade de den unge
hantlangaren i alla möjliga ärenden. Accepterande träl­
skapet, i väntan på bättre tider, såg han ännu i var och en
sin herre. Allas dräng tillsvidare, beredde han sig att själv
hämnas en gång ...
En stund före middagen fick Adrian lust att leka med
den nykomne.
– Kan du röra till gips?
Pojken stod och såg frågande ut. Ångesten för kollek­
tivet sprängde i hans ögonvitor.
– Det är väl ingen konst ...
– Det har jag inte sagt heller. Gör det då, medan jag
är borta!
Nu var det Adrian, som var i Moderats ställe, nu var
det han, som krympte en annan, en som var yngre och
oerfarnare än han.

– Låt inte gipsen brinna bara.
När han kom tillbaka och fann den unge hantlangaren
badande i svett, fann honom utsatt för kamraternas speord,
fann gipsen brunnen och hård som sten, bröt han ut i
raseri för att säga försonande efteråt:
– Se, en bondpojk måste läras. Det är det som är regel
bland oss arbetare ... Kom nu bara ihåg det till en annan
gång!
Likt ett dött stenöga betraktade den brunna gipsen de
båda pojkarnas strid. Adrian vann den med den starkares,
med den mest erfarnes rätt. Djupt i stoftet måste en män­
niska dras för att fatta gemenskapens idé ... Nu höll han
redan på att sparka sig loss från massan igen!
– Du skulle haft vett att strö i salt, sade han efteråt.
Vid middagsrasten fick Adrian lust att gå så högt han
kunde komma i bygget. Han sprang trapporna uppför,
kom in på vinden, nådde en taklucka, tog spjärn och
svingade sig ut på det brännheta taket.
Full av vanvettig skönhet låg staden under honom.
Längst borta vid horisonten hängde ett svagt dis, likt mjöl
från landets kvarnar. Landet såg han inte, det var höljt
i sol. Där var istället tak vid tak, så långt han kunde upp­
täcka. En vind kom strykande fram på denna höjd och
satte solfransarna över taken i gungning.
Adrian steg högre. Vackert ritade Kungsgatan sin kurva
under honom. Härifrån kunde han se stället, där han en
gång stått bredvid fadern med ett lövlass. Härifrån såg
han platsen, där han en gång kört omkull med de elva
mattorna. Härifrån kunde han se ända bort till den plats,
där han mött Marta den ödesdigra kvällen, när Martas
egen nedgång begynte ...

Långt därutanför, i diset, föll urgamla släktgårdar på
sextusenårsgrunder ihop med förvittrade stockar, med grav­
nässlan frodande sig på bortglömda, sömnfyllda rösen.
Det förgiftande vemodet kom än en gång över honom.
Då reste han sig plötsligt, tills han stod upprätt. Han
stod kvar en stund, med ett bondbarns stillhet, och hörde
Kungsgatans sång. Sedan vände han tillbaka ner till bygget.












