
  
    
      
        
      
      
        
      
      
        
      
    
  





GALGMANNEN









RUNAR SCHILDT
GALGMANNEN
EN MIDVINTERSAGA

HELSINGFORS
HOLGER SCHILDTS FÖRLAGSAKTIEBOLAG



Rätt till översättning och varje slag av reproduktion,
filmning inbegripen, förbehålles författaren.
Copyright 1922 by Runar Schildt

HELSINGFORS 1922
HOLGER SCHILDTS TRYCKERI






PERSONERNA:


ÖVERSTE CHRISTOFFER TOLL.
MARIA

Handlingen utspelas en vinternatt år 1840 i överste
Tolls rum å Övre Grindas av Räfsbacka by.


















Rummet är enkelt möblerat med klumpiga mahognymöbler,
säng med nattduksbord till höger, soffa med divanbord och
läustolarlänstolar till vänster, chiffonjé och två bokskåp i fonden. Dörr
i fonden, två fönster med fyra små rutor i varje på båda sido­
väggarna. Kakelugn med blommönster i högra vrån.
Vid ridåns uppgång är det mörkt på scenen.



ÖVERSTEN
bullersamt in i fonden, klädd i päls och storstövlar, bär en tung
säck kastad över axeln, i andra handen ett gevär.



MARIA
följer honom och lyser med ett talgljus. Hon är yrvaken och
halvklädd.



ÖVERSTEN
slänger säcken ifrån sig med en duns och ställer geväret i vrån
till höger:
Tusan bövlar, har har jag stått en halv
timme och bultat förgäves på min egen dörr.

Jag ämnade just slå in ett fönster då du
kom.



MARIA:
Det var ledsamt att jag sov så tungt, men
jag kunde ju inte ana —



ÖVERSTEN
häftigt avbrytande:
Än Sigrid då, och Elin?



MARIA
betraktar honom förvånad:
De är på födelsedagskalas i kyrkbyn och
stannar där hela natten. Det vet väl översten.



ÖVERSTEN:
Präktigt. Magnifikt. Jag lönar två pigor,
och när jag vill komma in i mitt eget hus,
så är det omöjligt därför att pigorna är på
kalas.



MARIA
saktmodigt:
Översten hade ju själv gett dem lov.
Översten skulle sova hos häradshövdingen
på Staffansnäs. Så hette det när det bar av
på jakten.




ÖVERSTEN
slänger ifrån sig pälsmössan; plockar fram kruthorn, kulpung
m. m. ur fickorna, radar upp sakerna på divanbordet:
Hjälp mig av med pälsen. Maria bär ut den i
farstun. Översten sätter sig och ämnar dra av sig stövlarna,
men hejdar sig och betraktar Maria med kisande ögon. Och
nu stövlarna. Maria rycker till, tvekar. Nå, blir
det i dag eller i morgon? Maria knäböjer och drar
med svårighet av hans stövlar, han ser på henne med ett spe­
fullt leende. Det kostar på att böja den stolta
nacken. Men man gör det i alla fall.



MARIA:
När inte Sigrid är här, så är det väl min
plikt.



ÖVERSTEN:
Men det generar fröken att tjäna sin hus­
bonde på det här viset.



MARIA:
Jag har aldrig gjort sådant förr.



ÖVERSTEN:
Nej, visst, du har växt opp i drivhus.
Är det sant som folk säger att du är oäkta
dotter till gamla generalen på Rönnvik?




MARIA
plågad, men med värdighet:
Min mor var kammarjungfru på Rönnvik,
det är allt vad jag vet.



ÖVERSTEN:
Och en viss informator var din far. Sä­
ger generalskan. Och för den skull fick du
bo på Rönnvik nästan som dotter i huset så
länge generalen levde. Fick goda kläder och
litet bildning. Bara för informatorns skull.
Korrekt och högsinnat, man måste säga det.
Seså ja, ge mig nu mina skor. Maria lyder.
Men när generalen en vacker dag föll på
det orådet att dö helt oväntat, då blev du
plötsligt persona ingrata på gården. Vet du
vad det betyder?



MARIA:
Inte efter ordboken, men kanske på an­
nat sätt.



ÖVERSTEN:
Det är så med livets latin: man behöver
inte vara lärd för att begripa det.




MARIA:
Men två latinska ord förstår jag riktigt,
bättre än de lärdaste lärda.



ÖVERSTEN:
Så, och det är?



MARIA:
Pater ignotus. Det står i mitt prästbetyg.



ÖVERSTEN:
studsar vid hennes tonfall:
Det ska du inte sörja över, Mari. Du är
halvblod liksom jag — ja ja, vigseln och det
där betyder ingenting, blodet är allt. Min
far hade ju den dåliga smaken att gifta sig
med en bondflicka. Men jag tycker om det
där halva blodet, det ger en sådan präktig
oro. Har du inte märkt det?



MARIA
undvikande:
Nej.



ÖVERSTEN
granskar närgånget hennes vårdslösa klädsel:
Jaså, inte det. Det var skada.




MARIA
förstår hans blick, skyler hastigt barmen:
Befaller översten någonting att äta? Det
finns kallskuret i handkammarn.



ÖVERSTEN:
Kallskuret? Hur har du panna att bjuda
mig kallskuret? Är du för lat att elda opp
spiseln när jag kommer frusen och hungrig
från en jakt?



MARIA:
Nej, jag är inte för lat, jag kom bara inte
att tänka på det. Det skall genast ske.



ÖVERSTEN:
Låt bli. Jag vill ingenting ha, varken
varmt eller kallt. Det kväljer mig att tänka
på mat.



MARIA:
Men kanske någonting att dricka. Ett
glas aftonmjölk? Eller ett stop julöl, tunnan
är inte riktigt tom än.



ÖVERSTEN
otåligt:
Nej nej, jag vill ingenting ha. Reser sig.

Jag mår inte bra, det är något slags djävuls­
tyg som sätter åt mig allt emellanåt. Men
en brasa måste jag få, här är ju kallt som i
samojedernas helvete. Går till kakelugnen och finner
veden färdigt iradad. Ser man på, veden är ilagd.
Det var tur för dig, nu slipper du att gå
ut i kalla köksfarstun.



MARIA:
Det är farligt att bränna brasa just innan
man lägger sig. Jag har hört om sådana
som blivit kvävda av os.



ÖVERSTEN
river loss en bit näver, tänder den över ljuslågan, får brasan att
brinna:
Käringprat. För resten vill jag inte sova
på länge, så du kan vara alldeles lugn. Du
kommer inte att förlora din husmamsellsplats
för att din husbonde dog av kakelugnsos. Är
du glad för det? Eller börjar du längta här­
ifrån?



MARIA
undvikande:
Var skulle jag få en tjänst där jag pas­

sar bättre än här? Lägre. Det finns inget
ställe för mig.



ÖVERSTEN:
Så är det att vara mindre än fröken och
förmer än piga. Du får inte slå harpans
strängar och göra korsstyngsbroderi, och du
vill inte diska och bädda och städa.



MARIA
samlar sig:
Det var så sant, jag får väl lov att —
att bädda överstens säng.



ÖVERSTEN
sätter sig vid divanbordet och betraktar henne oavvänt medan
hon viker ihop löstäcket:
Låt det där vara, det hinner vi nog se­
dan med.



MARIA:
Klockan är mycket, jag skulle gärna gå
till sängs. Om översten varken vill ha mat
eller dryck så behövs jag ju inte mera här.



ÖVERSTEN:
Jo, du behövs. Jag fordrar att du stan­
nar. Sätt dig här i soffan och prata en stund

med mig. I natt får jag i alla fall ingen sömn,
det vet jag. Då är det väl inte för mycket
begärt att du vakar en smula längre än eljest.



MARIA
tiger med en prövande blick.



ÖVERSTEN
otåligt:
Seså, sätt dig här. Det är någonting jag
har att säga dig.



MARIA:
Jag förstår inte vad översten kan ha att
säga mig, som är så viktigt att jag måste
få höra det mitt i natten.



ÖVERSTEN:
slår handen i bordet:
Det är inte din sak att avgöra när jag
får tala med mitt tjänstfolk.



MARIA:
Jag är inte städslad som piga här i går­
den. Min fardag kan bli i morgon, om så
skall vara.




ÖVERSTEN
behärskar sig mödosamt. Betraktar henne dystert, men plötsligt
nästan bedjande. Paus. — Maria går långsamt till soffan och
sätter sig:
Du skall inte bry dig om vad jag sade
nyss, det var bara förflugna ord.



MARIA:
Jag har varit tre månader här på Övre
Grindas.



ÖVERSTEN:
Vad menar du med det?



MARIA:
Att jag känner översten.



ÖVERSTEN
hånfullt:
Nej, vad du säger! Jaså, du känner mig?
Till kropp och själ, ända i botten?



MARIA
stilla:
Jag tror det.



ÖVERSTEN
som förr:
Sapperment. Det har ingen annan vågat
påstå under hela mitt liv. Men tror du inte

att det hos mig kan finnas någon liten käl­
larvrå som du inte har råkat få titta in i?
Tror du inte att jag kunde komma med en
— överraskning?



MARIA
skakar sorgset på huvudet:
Nej. Nej.



ÖVERSTEN
kisande:
Vi får väl se. I annan ton. Men här är ju
alldeles för mörkt, vi kan inte se varann så
klart som vi kanske borde. Mera ljus. Maria
gör en ansats att resa sig. Nej, nej, sitt stilla, det
här skall jag sköta. Tänder två ljus till och ställer
dem på divanbordet. Nu har du varit tre månader
i min tjänst och jag har knappt växlat tio
förnuftiga ord med dig. Hur kan det komma
sig?



MARIA:
Skall jag veta det?



ÖVERSTEN:
Nej, naturligtvis är det inte din sak. Var­

ken att veta eller förändra. Men hur kan
du då påstå att du känner mig så bra?



MARIA:
Man ser. Och man hör.



ÖVERSTEN:
På skvaller. Det måtte ha varit högtider
för käringarna i byn när de fick låta sina
tungor gå. Ditt huvud är väl fullproppat
med de hemskaste historier?



MARIA
tiger.



ÖVERSTEN:
Du har naturligtvis hört om mina sup­
gillen i stan, och om mitt slagsmål med ar­
rendatorn på Nykulla, och om tattarflickan
som bodde här hos mig i sex månader?



MARIA
nickar.



ÖVERSTEN:
Och om spektaklet på marknaden när jag
gick opp i cirkustältet och gjorde efter de
där karlarnas konster, men mycket bättre?

Och om mjölnaren som jag kastade i forsen?
Och om kolarens häst? Och om den be­
römda påsknatten när Smissgumman och jag
kokade trollsalva?



MARIA:
Ja, jag har hört allt.



ÖVERSTEN:
Nå, hur tycker du det är att tjäna hos
ett dylikt vidunder?



MARIA
tiger.



ÖVERSTEN:
Känns det kusligt? Är du rädd?



MARIA:
Nej.



ÖVERSTEN:
Kanske du rent av trivs här på gården?
Du får ju styra och ställa som du själv vill.



MARIA:
Jag är mycket tacksam för att jag fick
tjänst här. Vart skulle jag ha tagit vägen
när jag inte mer kunde stanna på Rönnvik?

Jag skall aldrig glömma att översten tänkte
på mig.



ÖVERSTEN:
Sliddersladder. Min gamla Kristin råkade
gå och dö i oläglig tid, jag behövde dig helt
enkelt. Det är ingenting att tacka för.



MARIA:
Har översten varit nöjd med mig? Eller
är jag för oduglig?



ÖVERSTEN:
Ja, sanningen att säga, har jag inte kom­
mit att tänka så mycket på dig under dessa
månader. Antagligen är du ganska bra, ef­
tersom jag inte har lagt märke till dig. Har
du svårigheter med folket?



MARIA
tvekar.



ÖVERSTEN:
Lyder de dig?



MARIA:
Ja. Ibland vill de inte göra det genast,
men slutligen blir det ändå som jag sagt.




ÖVERSTEN:
Bär de sig hyfsat och anständigt åt mot
dig?



MARIA
utan övertygelse:
Jag har ingenting att beklaga mig över.



ÖVERSTEN:
Tycker de om dig?



MARIA:
Nej, det tror jag inte. Åtminstone inte
Sigrid och Elin.



ÖVERSTEN:
Vad har de emot dig?



MARIA:
Detsamma som alla andra människor här
i socknen, tänker jag.



ÖVERSTEN:
Och det är?



MARIA:
Att jag inte hade någon far och ändå
vill räknas — vill hålla mig — —  »Låddas­
fröken» och »Pigkammarnåden» kallar de mig.




ÖVERSTEN:
Det ska du ta ur dem.



MARIA:
Det sägs bara bakom min rygg. Men
jag har ändå fått veta det.



ÖVERSTEN:
Hm. Kände du min mor?



MARIA:
Som barn såg jag henne ofta hos gran­
narna.



ÖVERSTEN:
Men inte på Rönnvik, nej, tacka för det.
Dit blev hon inte bjuden, åtminstone inte
efter fars död. Far dugde, han, fast han var
en vildsint suput och en odåga som skulle
ha slutat som landsvägstraskare om inte mor
hade gått och förgapat sig i honom. På ka­
lasen drack han brännvin ur dricksglas, men
på handen som höll i glaset satt en fin sig­
netring, och det ursäktade allt. På mors rygg
hette det: »Bondjäntan» och »Nämndemans
lilla varmbröd». Hon fick nog på sitt sätt
pröva detsamma som du på ditt.




MARIA:
Hon bar det säkert bättre an jag. Hon
var också bättre. I allt.



ÖVERSTEN
ser bort, talar som om han tänkte högt:
Jag var nere i Kaukasien när hon dog.
Brevet fick jag först två månader senare.
När jag läste det där oppe i min lerkoja
hade kransarna längesen vissnat på hennes
grav.



MARIA
i tankar:
Varför ställde översten tre ljus på bordet?
Det betyder död.



ÖVERSTEN
träffad:
Död?



MARIA:
Ja, så säger de gamla.



ÖVERSTEN
skrattar tvunget:
Du är ett riktigt lexikon i allt vad vid­
skepelser heter, jag har märkt det förr.




MARIA:
Jag har min tro för mig.



ÖVERSTEN:
Vem har lärt dig allt vad du vet om tec­
ken och tydor?



MARIA:
Min mormor. Hon levde ända till mitt
femtonde år, och jag brukade ofta besöka
henne. Hon bodde i ett skogstorp borta vid
norra sockenrån, kunde varken läsa eller
skriva och hade aldrig sett en stad, men
på ett sätt visste hon mer om jord och him­
mel än alla herrgårdsherrar och stadsmagist­
rar tillsammans.



ÖVERSTEN
med en spanande blick:
Jaså. Du säger det. Berättade hon nå­
gonsin för dig om Galgmannen?



MARIA:
Galgmannen? Nej, aldrig.



ÖVERSTEN:
Så. Inte det. Hon kände allt gammalt

skrock och alla hemliga gärningar och
nämnde aldrig någonting om Galgmannen.
Det var märkvärdigt.



MARIA:
Vad är det för ett väsen? Gott eller ont?



ÖVERSTEN:
Både gott och ont, hur man vill. Som
allt annat i världen.



MARIA:
Hur ser det ut?



ÖVERSTEN:
Å, det är inget levande väsen, bara en
liten gubbe av trä, en djävul kunde vi säga,
som bringar lycka åt sin ägare.



MARIA:
En djävul som bringar lycka?



ÖVERSTEN:
Nåja, djävul är kanske inte rätta ordet.
Alltnog, en figur som är skuren ur gammalt
galgträ. Den följer sin herre överallt och
bringar honom framgång på något visst om­

råde, inte i allt. Den kan aldrig skänkas
eller kastas bort — påstås det —, aldrig för­
störas, bara säljas. Och det är det underliga,
att den för varje gång måste säljas till ett
lägre pris än gången förut.



MARIA:
Det var underligt ...



ÖVERSTEN:
Så heter det i alla fall i den här sagan.
Följden blir att om en Galgman gått genom
många händer, så kan man få den för myc­
ket billigt pris. Skrattar till. För nästan ingen­
ting, ha, ha, ha. Maria betraktar honom förvånad.
Hans skratt blir allt högljuddare och oförklarligare. Varför
skrattar du inte, Mari? Är det inte roligt
att det finns någonting här i världen som
blir billigare, ha, ha, ha, när allt annat sti­
ger så man snart inte vet var man ska ta
pengar till en pris snus.



MARIA
allvarsamt:
Men varför skulle man vilja kasta bort

eller sälja någonting som bringar en lycka?
Eller rent av förstöra?



ÖVERSTEN
med en förstulen blick, i lätt ton:
Jo, det sägs att man måste göra sig av
med Galgmannen innan man dör. Annars
får man ingen frid i sin grav. Går miste
om sin eviga salighet. Ja, så heter det.


Paus.


MARIA:
Har översten sett Galgmannen?



ÖVERSTEN:
Jag? Vad tänker du på? Hur skulle jag
det!



MARIA:
Å, jag tänkte bara att översten som rest
i så många länder och upplevat sådana ovan­
liga saker —



ÖVERSTEN
bryskt:
Jag har ju redan sagt dig att jag aldrig
sett någon Galgman. Historien har jag hört

av soldaterna vid bivacken. Man får vaka
mycket i krig, och då berättas det en mängd
gallimatias. Reser sig. Har någon sökt mig me­
dan jag var borta?



MARIA:
Jo, handelsman Åkerblad var här.



ÖVERSTEN:
Vad ville den kanaljen?



MARIA:
Det vet jag inte.



ÖVERSTEN:
Du ljuger.



MARIA:
Han vägrade att säga sitt ärende.



ÖVERSTEN:
Du vet lika väl som jag att han kom för
att kräva mig. Och du vet att jag inte har
pengar att betala honom med. Den skurken,
i tio års tid har han lurat och pungslagit
mig, och nu vill han sätta mig på det hala.
Men han får lagsöka mig, han får låta Grin­
das gå under klubban, han får bysätta mig,

vad som helst — frivilligt ger jag honom
aldrig en kopek.



MARIA:
Vi kan inte reda oss utan hans varor.



ÖVERSTEN:
Jag skaffar kredit hos någon annan sill­
strypare. Det finns tillräckligt många av
dem i stan.



MARIA
modigt:
Det är inte så säkert att översten får den
krediten.



ÖVERSTEN
rasande:
Om jag vill kan jag få hela det där krä­
marpacket att kyssa mina stövelspetsar, men
jag svor en gång en ed — Behärskar sig. Vi får
reda oss utan handelsmansvaror.



MARIA:
I morgon dag behöver vi nytt porslin.
Det finns inte så mycket som en hel kopp
att slå kaffet i, översten har skjutit sönder
dem alla.




ÖVERSTEN:
Hädanefter dricker jag allt ur tennstop
och äter på trätallrikar. Så gjorde man i
hundrade år här i gården före vår tid, det
kan vara gott nog åt oss. Kaffe är en onö­
dig och skadlig dryck, från och med i mor­
gon skall jag inte ha någonting annat än
mjölk när jag stiger opp.



MARIA
försiktigt:
Snart slutar den sista kon att mjölka.
Det finns ju inget hö.



ÖVERSTEN:
Det rör Eriksson och inte dig. För res­
ten är det ingen fara, vi har sköna halmtak
på våra uthus. Med dem reder vi oss till
sommaren. Och tar halmen slut, mot min
förmodan, så slaktar vi kräken och lever krä­
seliga på nötstek till alla måltider.



MARIA
suckar knappt märkbart.



ÖVERSTEN:
Du försöker torna opp så många svårig­

heter som möjligt för mig. Du njuter av att
visa hur dåligt det står till här på Grindas,
du frossar i obehagligheter. Det förvånar
mig bara att du inte redan frågat mig om
min vargjakt, du som har sådant fint väder­
korn för mina motgångar.



MARIA:
Eftersom jag får fråga, varför gick det på
tok med jakten?



ÖVERSTEN
häftigt:
Varför! Ja, fanen och hans änglar, var­
för! Säg det. Varför brister allt för mig nu
för tiden? Vädret var ju som beställt för en
vargjakt med gris. Fullmåne, inte en moln­
tapp på himmeln, svag vind. Jag ger mig
i väg i lämplig tid. Redan vid Kvarnbacken
hör jag vargarna yla. En halv timme senare
är vi ute på isen. Jag trampar och kniper
nasse tills han skriker i högan sky. Vi åker
av och an på de gamla ställena. Ingen varg
behagar visa sig; tysta höll de sig också.
Jag trampar mera och nasse gör sitt bästa,

det var en ynkelig låt som borde ha hörts
en mil omkring. Men nej. Vargarna var
som bortblåsta — tyckte vi, tills vi plötsligt
hade fem eller sex stycken alldeles i hälarna
på oss. Vi var nära stranden och det var
skumt under träna, men i alla fall fick jag
gott sikte på en av de fördömda bestarna.
Då — Skakar häftigt sin stol. Just när jag skulle
trycka av blev det mörkt. Som när man
blåser ut ett ljus. Ett moln hade åkt opp
och skymde månen.



MARIA
som till ett barn, dock utan överlägsenhet:
Å, så ledsamt. Kanske går det bättre i
morgon.



ÖVERSTEN
skrattar bittert:
Vargarna ger jag fanen i våld. En mer
eller mindre, vad rör det mig, jag har skju­
tit tillräckligt många i mina dagar. Men
varifrån kom det molnet, Mari, det är det jag
skulle vilja veta. En stund tidigare var him­
meln klar, det såg jag.




MARIA:
Översten kan ha misstagit sig.



ÖVERSTEN:
Jag misstog mig inte. Och det är inte
bara detta — i allt vad jag gör nu för tiden,
eller rättare sagt ämnar göra, kommer det
en sådan där svart molntapp emellan. Vem
skickar dem, Mari? Jag tänker inte finna
mig i det, jag är soldat och vill försvara mig.
Jag vill slåss, slåss mot vem det vara må
som alltid angriper mig ur ett bakhåll, det
vare sig djävulen eller —



MARIA
höjer handen:
Här skall översten stanna.



ÖVERSTEN
stirrar på henne, tar sig åt hjärtat, tiger.



MARIA:
Nå, hur gick det sedan med jakten?



ÖVERSTEN:
Hur det gick? Superbt, förstås. Mörkret
höll i sig. Jag väntade en timme på trots

för jag tänkte: avbryter jag nu jakten, så
blir det ljust så snart jag är i rum. Och om
en varg hade kommit och ställt sig direkt
framför bössmynningen, så hade jag väl fått
den i alla fall. Men när ingen varg kom,
sköt jag galten ett skott genom huvudet.
Det är den som ligger där i säcken.



MARIA:
Det var illa gjort och utan mening. Här
finns sannerligen inte för mycket husdjur på
gården.



ÖVERSTEN
med ett skratt:
Jag kunde väl inte komma tomhänt hem.



MARIA
skyggt:
Och varför ville översten komma hem?
Varför fortsatte inte översten till Staffansnäs
som överenskommet var?



ÖVERSTEN:
Vad har jag på Staffansnäs att skaffa?
Jag kommer aldrig att fara dit mer.




MARIA:
Häradshövdingen är ju numera överstens
närmaste vän, sen översten gjorde gräl och
fiendskap med baronerna på Sjöö.



ÖVERSTEN:
Vän ... Där sa du ett ord.
Paus. Det ljusnar utanför fönstren till höger, månljuset ström­
mar in.



ÖVERSTEN:
Gör mig en tjänst, Mari. Gå till fönstret
och titta ut. Maria gör så. Vad ser du?



MARIA:
Det är alldeles stjärnklart —



ÖVERSTEN:
Och fullmåne, inte sant? Lämpligt väder
för vargjakt med gris. Inte en molntapp.
Skakar sin knutna näve. Går och ställer sig tätt bakom Maria.
De se länge ut i natten.



MARIA:
Där föll en stjärna.



ÖVERSTEN
ironiskt:
Hann du komma med någon önskan?




MARIA
utan tvekan:
Ja.



ÖVERSTEN:
Hur skulle du inte det, för resten. Vid
dina år går man ju omkring med påsen full
av alla slags önskningar.



MARIA:
Blir det annorlunda sedan?



ÖVERSTEN
blick:
Tids nog får du se det. Paus. Hur kom­
mer det sig att du som är ung och vacker
inte längtar bort från den här vita graven?



MARIA:
Jag vet inte. Och det är ju lyckligt att
jag inte gör det.



ÖVERSTEN:
Har du ingen att tänka på och längta
efter? Ingen som du är förälskad i?



MARIA
ser flyktigt på honom:
Nej.




ÖVERSTEN:
Har du över huvud taget någonsin varit
kär?



MARIA:
Aldrig.



ÖVERSTEN:
Då har du gått miste om mycket. Vad
kan det bero på? Bristande anlag?



MARIA
med ett förakt som hon knappt vårdar sig om att dölja:
Anlag för kärlek? Det förstår jag inte.



ÖVERSTEN:
Längtar du inte ens efter sällskap? Vinter­
kvällarna här — du måste ju vara förfärligt
ensam. Med mig vågar du inte tala, med
pigorna vill du inte. Blir du inte ångestfull
av ensamheten?



MARIA:
Jag är aldrig ensam här. Se bara, där
nere ligger rior och lador som en hjord på
bete. Där ser man skymten av Nissas lustiga
tak, som alltid gör mig glad, och där lyser
det ännu ur gavelfönstret på Nedre Grindas.




ÖVERSTEN:
Packet tycks lägga sig till med bättre
folks sena vanor.



MARIA:
Kanske är det någon där nere som skall
födas. Eller någon som skall dö.



ÖVERSTEN:
häftigt:
Dö? De super eller övar otukt, det är
vad de gör där nere. Men nu har jag fått
nog av den vackra fullmånen, nu ska det
bli ett slut. Går hastigt ut genom farstun. Man ser föns­
terluckorna stängas utifrån och hör hur de skruvas till. Maria
står försjunken i tankar; börjar sedan mekaniskt och tafatt bädda
sängen.



ÖVERSTEN
in, stampar snön från fötterna i farstun. Sätter sig i länstolen
och betraktar envist Maria:
Det är rätt, Mari. Bädda mjukt, bädda
kärleksfullt. Det är din egen brudsäng du
bäddar. Maria rätar hastigt på sig, blir stående orörlig med
ryggen åt översten. Han går bort till dörren, låser den omsorgs­
fullt och stoppar nyckeln i fickan.



ÖVERSTEN:
Nå, du som känner mig så bra, — det

här hade du väl ändå inte kunnat tänka dig?
Maria tiger. Medger du att jag kom med en
överraskning?



MARIA:
Nej.



ÖVERSTEN:
Sapristi. Har du gått och väntat på det?



MARIA:
Ja. De sista dagarna har jag visst gjort
det.



ÖVERSTEN:
Kanske rent av hoppats. Och jag mitt
ärkenöt som inte kommit att tänka på det
förrän i kväll.



MARIA
tystar honom med en blick:
Hela den sista tiden har jag väntat på
det. Jag har sett er ondska växa från dag
till dag, sett hur oron drev er från värre till
värst. Ert hjärta är så fullt av gift att det
måste rinna över.



ÖVERSTEN:
Vet du av att hela trakten anser dig vara
min frilla?




MARIA
sänker blicken:
Ja, jag hörde det nyss.



ÖVERSTEN:
Och ändå stannar du lugnt kvar i mitt
hus.



MARIA:
Om jag går eller stannar beror inte på
främmande människor.



ÖVERSTEN:
Utan på mitt uppförande. Superbt. Det
är som att läsa i en uppbyggelsebok. Tiger
ett ögonblick. Tror du som bönderna i byn att
jag är galen?



MARIA:
Nej, jag vet ju att det inte är så.



ÖVERSTEN:
Vad tror du då om mig?



MARIA
tiger.



ÖVERSTEN:
Brukar du bli rädd när jag får det sinnet

på mig att jag tar in hingsten i stora salen
och rider omkring längs väggarna. Och när
jag skjuter till måls på porslinssakerna med
min karbin?



MARIA:
Ja, mycket.



ÖVERSTEN
belåtet:
Jag kunde tänka mig det.



MARIA:
Jag är inte rädd för min egen skull, men
på överstens vägnar.



ÖVERSTEN:
Så, så. Det där skall väl föreställa med­
lidande med mig. Men har du verkligen
aldrig varit rädd för egen räkning, för att
någonting kunde hända dig själv?



MARIA:
Nej, aldrig.



ÖVERSTEN
fixerar henne
Då ska du få lära dig det i natt.




MARIA:
Jag har intet ansvar för vad som sker
med min döda kropp.



ÖVERSTEN
skrattar:
Håhå. Dramatisk räddning genom själv­
mord. Hur ska det gå till? Bössan är olad­
dad, det vill jag säga dig på förhand. Ku­
lan sitter djupt begraven i galtens skalle.



MARIA
ser honom fast in i ögonen:
Brukar översten våld mot mig, så håller
jag andedräkten tillbaka tills jag är död.



ÖVERSTEN:
Ett enkelt sätt och alldeles utmärkt i
och för sig. Men så stark vilja har ingen
människa haft sedan världens skapelse.



MARIA
i stilla extas:
Då skall jag bli den första.




ÖVERSTEN
betraktar henne osäkert, småskrattar förläget:
Det var inte illa sagt, det där sista. Guds
makt, sedan tre månader tillbaka bor jag
under gemensamt tak med Jeanne d’Arc eller
Charlotte Corday utan att märka det bittersta.
För övrigt, det var ett skämt från min sida.
Jag behöver inte använda sådana medel. Där
har du nyckeln. Slänger den till henne, den blir lig­
gande vid hennes fötter. Om du så önskar, kan jag
gå ut och öppna fönsterluckorna också. Det
är alldeles onödigt att du känner dig fången.
Jag är säker på min sak i alla fall. Sätter
sig i länstolen.



MARIA
avslutar bäddningen.



ÖVERSTEN:
Du låter nyckeln ligga?



MARIA:
Vad skall jag med den. Den nyckeln
öppnar ändå inte den rätta dörren.

Paus. Översten stiger upp och går oroligt av och an i rummet.
Lossar på halsdukens knut.




MARIA
tar den tomma karaffen från nattduksbordet:
Skall den fyllas för natten?



ÖVERSTEN
stannar med nyväckt intresse:
Du vill fylla den ute i köket?



MARIA:
Ja, var annars?



ÖVERSTEN
efter kort tvekan:
Javisst skall den fyllas. Tar upp nyckeln, öpp­
nar dörren på glänt. Maria närmar sig. Evert är inte
något skydd för dig, har du tänkt på det?
Han lyder mig blint.



MARIA:
Det vet jag.



ÖVERSTEN
lurande:
Så, du vet det. Det är bra. Men om du
ämnar dig ner till byn, så glöm inte att ta
någonting varmt på dig. Kölden skärper till.




MARIA:
Varför skulle jag gå ner till byn när det
finns vatten i köket?



ÖVERSTEN:
Nej, nej, varför skulle du det. Slår upp dör­
ren på vid gavel. Var så god, hennes nåd. Maria ut.
Översten följer henne med blicken. Går av och an i rummet,
allt djupare försjunken i sina tankar. Tömmer mekaniskt kul­
pungen och räknar halvhögt kulorna, gång på gång. Letar plan­
löst bland böckerna i skåpen, drar ut lådor i chiffonjén. Smy­
ger plötsligt bort till dörren och lyssnar ivrigt. Tillbaka till
chiffonjén, tar en av lådorna och flyttar den över till divanbor­
det. Den är fylld med ordnar, medaljer, spännen, rosetter och
band, som han tankfullt granskar med ett växlande uttryck av
vemod och ringaktning. Lång paus.



MARIA
in med den fyllda karaffen. Hon är svartklädd och mycket blek.



ÖVERSTEN
rycker till, drar ett djupt andetag, dock utan att se upp:
Du dröjde länge borta, Mari. Du behövde
väl aldrig gå ända till brunnen?



MARIA:
Det var inte för vattnets skull jag dröjde.
Jag måste ta på mig en mera passande dräkt.




ÖVERSTEN
ser upp, brister häftigt ut:
Har du blivit galen eller varför klär du
dig plötsligt i begravningskläder!



MARIA:
Det är den enda goda klädning jag äger.



ÖVERSTEN:
Din vardagsdräkt är god nog.



MARIA:
Jag tyckte att den inte passade i natt.
Det är ju inte som husmamsell jag skall
vaka här.



ÖVERSTEN
betraktar henne med skiftande ansiktsspel. Sedan:
Svart och vit som Venedigs kvinnor. Inte
illa. Såg du dig i spegeln? Vet du av att
du är vackrare än förr? Det är vid Gud nå­
gonting kungligt över dig. Du har rätt att
vänta en kunglig gåva av mig. Fyller handen
med ordnar och smycken, låter dem klirrande falla tillbaka ner
i lådan. Allt det här är ditt.



MARIA:
Vad är det?




ÖVERSTEN
långsamt:
Vad det är ... Leksaker ... Här är ett
spänne ... jag fick det en gång av en stor­
furstinna ... Och de här ... Det kan man
kalla att ta ner stjärnorna från himmeln ...
Med ett skratt. Fallfrukt från Vår Herres träd­
gård ... Se på den här plåtbiten, det är en
farlig tingest. När en trettiåring får den blir
han galen och inbillar sig vara Guds veder­
like ... Tag alltsammans, Mari, guldet och
diamanterna har sitt värde kvar. Tömmer lådan,
några brevpackar ombundna med sidenband falla ut. Brev ...
Bläddrar i dem. Stiger upp och kastar dem i brasan. Maria går
sakta och sätter sig i soffan, tar smyckena ett för ett, granskar
dem med ett sorgset småleende, låter dem åter falla. Paus.



ÖVERSTEN
berättande, icke skrytsamt:
Vet du av att jag har tjänat vid en av
de mest lysande gardestrupperna i denna
värld, att jag stod i hög gunst vid hovet och
var en mäktig man där borta i Ryssland?



MARIA:
Ja, jag har hört det. Det talades mycket

om er i min barndom, redan förrän ni kom
hem.



ÖVERSTEN:
Vet du att jag lämnade allt av egen fri
vilja och så hastigt att jag inte ens vårdade
mig om att begära mitt avsked.



MARIA:
Det visste jag inte. Här gick det många
underliga rykten om orsaken.



ÖVERSTEN:
Och du? Vad trodde du?



MARIA:
Det var väl någonting som drev er hem,
någonting som är starkare än alla gardes­
trupper och alla kejsarhov på jorden.

Paus.




ÖVERSTEN
kämpar med en stigande oro:
Om jag väcker Evert och skickar honom
till stan med släden, tror du att doktorn då
följer med hit ut till — till oss?




MARIA:
Doktorn ...



ÖVERSTEN
otåligt:
Ja ja, doktorn, är det så obegripligt?



MARIA:
Översten har aldrig varit sjuk, sägs det. Det
måste vara någonting mycket allvarsamt —



ÖVERSTEN
avbrytande:
Än sen, tror du han kommer? — det är
huvudsaken.



MARIA:
Efter allt vad översten har gjort och sagt
honom under det sista året, så kan han knap­
past vara mycket vänligt stämd mot översten.
Helst skulle han nog säga nej, antar jag
men han måste väl följa sin läkared.



ÖVERSTEN:
Ed! Ed! Jag ger tusan bövlar i hans
ed, jag behöver honom inte. Aldrig förr har
jag gett mig i en läkares klor, då skall jag
väl reda mig utan kvacksalvare också i dag.

Grubblar, hans oro växer. Men Evert kunde fara
efter häradshövdingen ... ja ja, det blir det
bästa. Jag ber dig, Mari, spring genast till
kuskkammaren och väck honom. Han skall
ta hingsten och behöver inte tänka på att
skona den. Tvärtom, säg särskilt till att
hingsten får ligga död vid min trappa bara
häradshövdingen snart är här.



MARIA
ser med hemlig ångest hans oro:
Det är två timmars väg till Staffansnäs
och lika mycket tillbaka. Häradshövdingen
kan inte vara här förrän i daggryningen.



ÖVERSTEN:
Du är galen! I daggryningen! Hur vet
du att det kommer en morgon efter den här
natten.



MARIA
med skälvande röst:
Min räkning var nog riktig, häradshöv­
dingen kan inte vara här tidigare.



ÖVERSTEN:
Men han är väl inte den enda människan

på jorden. Skicka efter baronerna på Sjöö,
eller prosten — nej, inte prosten — —  jo jo,
en präst, eller en klockare, eller en orgeltram­
pare eller ett dårhushjon, men jag måste ha
en människa.



MARIA
står och ser och ser på honom. I ett skrik:
Du har Galgmannen och du vet att du
skall dö ...



ÖVERSTEN
vacklar och är nära att falla, får stöd mot en stolkarm, far med
handen över ansiktet, rätar på sig med en våldsam ansträng­
ning. Skrattar till, börjar tala, hest och staccato:
Vad är det för galenskaper ... om Galg­
mannen ... och när har jag ... gett mina
pigor lov att kalla mig du ...



MARIA
vrider rolöst sina händer, mumlar i kvävda snyftningar:
Han har Galgmannen, han har Galgman­
nen ...



ÖVERSTEN:
Ge mig ett glas vatten. Sjunker ner i en stol.



MARIA
skyndar till:
Här, här. Han dricker, stryker sig över håret, ordnar

halsduken. Maria vidrör lätt hans panna, han tyckes inte märka
det, men återfår småningom sitt lugn. Lång paus.



MARIA
tveksamt:
Skall jag väcka Evert?



ÖVERSTEN
ännu halvt frånvarande:
Vad var det du sade?



MARIA:
Skall Evert spänna för?



ÖVERSTEN:
Nej, det tjänar ingenting till.

Paus.



MARIA:
Om översten bara behöver en människa
att förtro sig åt — kan inte jag vara den
som får lyssna?



ÖVERSTEN
betraktar henne med ett bittert småleende:
Överste Toll blev knäsvag och sökte hjälp
hos en flicksnärta.




MARIA
tar en pall och sätter sig vid hans fötter:
Se inte på mig, tro att det är någon an­
nan, någon som — som skulle sitta här med
större rätt.



ÖVERSTEN:
Det finns ingen sådan. Ingen är jag skyl­
dig räkenskap och ingen har rätt att ställa
mig till ansvar. Själv har jag varit mig lag
och domare ända sen min far dog och jag
kom ut i livet. Det gick hastigt och vårds­
löst, som när man stjälper vatten ur en tunna,
där var inga handskar på de händerna som
tog i mig och stack in mig i ryska hären.
När släden körde fram för trappan här på
Grindas och jag måste stiga i, låg jag där
som en avig vante. Men det dröjde inte
länge förrän jag kom på andra tankar och
tyckte att jag nästan hade kunnat kyssa den
där hårda handen. Blir varm, rycks med av minnena.
När jag fick min första kornettuniform bröt
Napoleon in i Ryssland med sin stora armé.
Vi låg i Petersburg, väntade och lyssnade.
Hjärtat stod stilla i bröstet på oss, vi visste

att det var världens största truppmassa som
ryckte an mot oss — Vi tyckte oss se Eu­
ropas golv bågna under deras stövlar. Allt
kom i gungning, allt satt löst. Det var en
tid, Mari, det var en tid för människor med
rött blod. Ingenting var omöjligt, ingenting
för högt att nå, ingenting för djärvt att hop­
pas på. Ära och titlar, kvinnor och pengar,
jord, makt, kungakronor, allt fanns någon­
stans därute i orkanen, det gällde bara att
gripa rätt och hålla hårt i. Och så gick det
löst.



MARIA:
Det var det året jag blev född.



ÖVERSTEN:
Jag kastade mig ut i kriget som en utter
kastar sig i havet. Men det kom att gå helt
annorlunda än jag tänkt. Hur jag än bjöd
till att utmärka mig, att höja mig över de
andra, att finna det stora tillfället — det var
som om oturen själv hade suttit framför mig
i sadeln. Jag kom för sent fram eller jag
bröt opp för tidigt, jag var tapper och ut­

hållig, men kunde ingenting göra som inte
tusen andra gjorde lika bra. Moskva brann,
den stora armén gav sig på flykt, vi segrade
i strider och utan strider, segrade i botten,
men för mig kändes det som ett svidande
nederlag. Jag hade ingenting vunnit — jo,
jag steg en grad och fick en kråka på brös­
tet, den första av de där. Visar på ordnarna. Så
låg vi länge inkvarterade i Polen, och där —
Tystnar.



MARIA:
Vad hände där?



ÖVERSTEN:
Där fann jag Galgmannen. Han kom i
min väg.



MARIA:
Allt finns omkring oss. Det är vi själva
som väljer.



ÖVERSTEN:
Du dömer. Det är lätt för dig. Du kän­
ner inte törsten efter ära, ingenting bränner
som den. Jag köpte Galgmannen av en döds­
dömd jude, en fattig rabbin som i sin ung­
dom hade köpt honom för att lära sig förstå

de dunkla punkterna i deras heliga skrifter,
som ingen längre kunde uttolka. Nu ska­
kade han av ångest för att dö med Galg­
mannen i sin ägo, och han besvor mig att
köpa den. Jag tvekade inte länge —



MARIA
i utbrott:
Jo jo. Annat är inte möjligt ...



ÖVERSTEN
starkt:
Jag tvekade inte länge. Det var bara
priset som vållade svårigheter, därför att alla
myntsorter på jorden för länge sen var för
stora. Rabbinen hade betalat med en dryck
av Weichselns orena vatten, och jag fann på
att ge honom ett sandkorn från landsvägen,
som han omsorgsfullt gömde i sin kaftan­
ficka. Så sträckte jag ut handen för att ta
Galgmannen, men då hejdade han mig och
sade att önskningen måste göras först.



MARIA
lågt:
Jag tror att jag vet hur den kom att lyda.
Makt.




ÖVERSTEN:
Ja, vad annars. Makt över människorna.
Och när jag hade sagt det, gav han mig
Galgmannen. Sticker handen i barmfickan och tar fram
Galgmannen, betraktar den länge och lägger den sedan på bor­
det. Maria ser på med ångestfulla ögon. När jag red hem
den kvällen, hängde juden redan i en av popp­
larna vid vägen. Jag kan ännu se honom
för mig, de flottiga korkskruvslockarna ding­
lade och hans vida kaftan flaxade för vinden.
Skakar som i frossa. Tungan stod svart ur mun­
nen på honom, det var som om han räckt
ut den åt mig.
Paus. Maria vaggar huvudet mellan händerna.



ÖVERSTEN:
Jag var hemsk till mods när jag kom
fram till herrgården där vi bodde. Men det
varade inte länge, för Galgmannen dröjde
inte med att visa sin kraft.
Min regementschefs hustru hade kommit
på besök. Jag hade ofta träffat henne i Peters­
burg, hon var kanske den vackraste kvinna
jag någonsin sett, och jag älskade henne som
en dåre. Hon visste det väl och skrattade

alltid ut mig — hur skulle hon inte det,
fattig och ful som jag var i bredd med så
många andra av officerarna. Men den kväl­
len jag kom hem med Galgmannen, den
kvällen hände det någonting underbart. Jag
satt och tänkte på henne ... begärde henne
... och hon kom till mig i mitt rum, kom
som en sömngångerska, förbi sin mans och
mina kamraters rum, utan att akta på farorna.
Jag föll på mina knän för henne och jag
grät. Och när jag höll hennes vita bröst
i min hand, då tänkte jag: i den cirkeln är
all livets hemlighet inskriven.
Men det var inte länge jag skulle komma
att tänka så. Det kom stunder då Galgman­
nen lät blodet spruta än häftigare genom
mina ådror, och det var när jag på slagfälten
övervann mina soldaters dödsfruktan och med
blicken tvang dem att göra det omöjliga.
Jag var med om alla Rysslands fälttåg och
gränsstrider, jag slogs på de tyska slätterna
och i Kaukasus’ bergspass, och nu hade jag
ingen fiende framför mig på sadelknappen.
Soldaternas kroppar och kvinnornas kärlek,

allt blev trappsteg för mig, och jag steg —
Vid tjugunio års ålder var jag överste, vid
trettifem var min generalsutnämning en be­
slutad sak — men då — — 



MARIA:
Vad var det som kom emellan? Säg att
det var —



ÖVERSTEN
avbrytande:
Ingenting var det. Ingenting som har
ett namn. Det finns en sjukdom som låter
köttet försvinna från människors lemmar, de
tvinar bort och krymper ihop tills bara hårda
benet är kvar under den torra huden. För­
tviningen stiger och stiger tills den en dag
kommer för nära hjärtat — då är det slut.
En sådan sjukdom kan man ha på annat
sätt, så den inte syns. Den är lika hemsk
och lika farlig.



MARIA:
För sjukdom finns bot. Det gäller att
söka den i tid.




ÖVERSTEN:
Den boten sökte jag i många länder. Jag
sparade varken mig själv eller min rikedom.
Det var allt förgäves. Så en dag tog jag
själv min häst ur stallet, spände för och åkte
ensam norrut, norrut, mot Finland, mot Övre
Grindas. Dag efter dag, vecka efter vecka,
tills klockstapeln i kyrkbyn äntligen stack
opp över skogsbrynet. I gravgårdsbacken
stupade min häst, den sista milen fick jag
gå till fots. Det var en söndagsmorgon och
klockorna ringde, jag hörde dem länge på
vägen.



MARIA:
Den morgonen var jag i kyrkan med —
med Rönnviksherrskapet. Kyrkfolket talade
om den stupade hästen och om den främ­
mande herren som lät släden ligga och gick
vidare. Det var stor förundran i alla bänkar.



ÖVERSTEN:
Ingen kände igen mig. De stirrade på
mig som på en — så som de stirrar än i
dag.




MARIA:
Det är tio år sen dess, tio långa år.



ÖVERSTEN:
Ja, och ändå kunde det gott ha varit i
går. För mig är ingenting förändrat. Om
det var någonting jag sökte — så fanns det
inte här. Allt är som då. Skrattar till. Här
finns bara vi två, Galgmannen och jag.



MARIA
skyggt:
Har översten aldrig försökt att skilja sig
vid Galgmannen?



ÖVERSTEN:
Jag har sökt krossa honom med slägga,
jag har skjutit på honom med karbin. Han
har legat i en masugn och summit ner för
många forsar. Det var allt förgäves, såsom
rabbinen hade förutsagt.



MARIA:
Och det har aldrig funnits någon som
ville — som ville köpa honom?




ÖVERSTEN:
Säg mig, du som är så brådvis, vad har
lägre pris bland människorna än ett sand­
korn från landsvägen?



MARIA
reser sig, går fram till bordet och betraktar tankfullt Galgmannen:
Nej visst, det är inte lätt att finna.



ÖVERSTEN
stiger upp, i växande upphetsning:
Jag får ingen ro i livet för Galgmannens
skull, och dör jag med honom i min ägo,
så får jag heller ingen ro där borta. Går häf­
tigt av och an. Men när det så är, Mari, då skall
jag också ha ut min del till sista skärven.
Jag är fördömd, och jag vill förtjäna att vara
det. Golvtiljorna är för vita för mig! Tar bläck­
hornet från chiffonjén och slungar det i golvet. Och du,
Mari, jag kan inte skona dig, du är kanske
den sista glädjen som jag skall betala med
en evighet av kval. Den gången för tio år
sen svor jag att aldrig mera begagna mig av
Galgmannens makt, men nu vill jag bli men­
edare också. Ingenting skall fattas i mitt

register. Du är inte så vacker som hon, den
första kvinnan Galgmannen gav i mitt våld,
men du är vacker nog för att inte skämma
den långa raden. Försök inte att fly, ropa
inte på hjälp, det är allt förgäves. Jag kan
inte skona dig.



MARIA
tar ett steg bakåt, står stel med slutna ögon:
Jag äger intet i livet utom min renhet
och min kärlek. Skända dem, jag ger dig
lov till det. I gengäld skall du ge mig Galg­
mannen.

Stor paus.



ÖVERSTEN
har ryggat tillbaka:
Du — du vill köpa mig fri?



MARIA:
Ja.



ÖVERSTEN
skakad:
Och du menar att din gärning bland män­
niskor har mindre pris än landsvägens minsta
sandkorn?




MARIA:
Jag har inte sett mycket av världen, men
sådan är min tro.



ÖVERSTEN:
Och vad begär du för egen del av Galg­
mannen?



MARIA:
Intet. Intet begär jag.



ÖVERSTEN:
Mari!



MARIA:
Och nu, när önskningen är uttalad, nu hör
han mig till. Tar Galgmannen. Översten skyndar fram
för att förhindra det, men hon håller redan talismanen i sina
båda händer och pressar den mot sitt bröst.



ÖVERSTEN:
Mari!



MARIA
förundrad:
Se. Jublande. Galgmannen har fallit sön­
der till stoft. Låter stoftet rinna bort mellan sina fingrar.



ÖVERSTEN
betraktar henne, segnar plötsligt ner till golvet.




MARIA:
Christoffer! Skyndar fram, försöker lyfta upp honom.



ÖVERSTEN
kommer till sans:
Nej nej, låt vara, det är för tungt för dig.
Ge mig en kudde, barn. Maria lägger kuddar under
hans huvud. Sätter sig på golvet vid hans sida, tar hans hand
mellan sina båda. Paus.



ÖVERSTEN
sakta:
Hör du hur tyst det är. Här är världens
ända, här tar alla vägar slut. Det var där­
för jag kom hit. Det är gott att dö i sin
moders gård. Maria torkar hans fuktiga panna. Paus.
Hur ska du kunna förlåta mig, Mari?



MARIA
böjer sig över honom, viskar:
Jag älskar dig, Christoffer. Jag måste få
säga de tnudet nu när du skall dö.



ÖVERSTEN:
Din hand, Mari. Din hand på min panna,
när det svåraste kommer. Tystnad. Jag kan
höra hur vindstrappan knarrar under mors

steg, jag hör hur nyckeln skramlar i låset.
Hon kommer för att väcka mig, det är ju
redan ljus dag och vällingklockan ringer ...
Nej, nej, det är inte ... vällingklockan ...
det är ju ... någonting annat ... Dör.



Maria
i stilla gråt:
Christoffer!
Hon reser sig långsamt, tar två ljus från bordet och ställer ett
på vardera sidan om hans huvud. Böjer sig ner och kysser hans
panna. Farväl, Christoffer.

Förhänget faller.




