Nikolai Peter Nielsen.



Jarl Hakonsover i den sorte Kiste,

Og Nordens store Helteold er lagt

Med ham til Hvile der. - Han var den Sidste,

Der kaldte den til Liv ved Kunstens Magt;

Den Sidste, i hvis Skikkelse den præged

Sin Manddomsstyrke og sin Ungdomsglød;

Den Sidste, i hvis Stemmes Malm den lød,

Og Nutids Slægter løfted og bevæged.



Var han en Kunstner stor? Var han en mindre?

O, lad Kritiken tie ved hans Grav!

Er det ej nok, taknemlig at erindre

Hvad af sit Overflod hans Snille gav?

Endnu engang at samle i et Billed

Hin fulde Kraft, hin Følelsernes Ild,

Som lued gjennem Alt, hvad han fremstilled,

Og baned Vej til Hjerterne hans Spil?



Hans Stemme var den Lur, som Oehlenschläger

Behøved for at vække Folkets Sands;

Hans Læbe var det gyldne Festens Bæger,

Hvor Sangens Drue sprang med dobbelt Glands:






Hans Styrke var den Hammer, som forklaret

Lod Tankens Skabning gaa af Stenen frem;

Hans Hjerte var det Spejl, som aabenbared,

Hvad der endnu laa skjult i Ordets Gjem.



Og hvis der risler Marv i Folkets Arme,

Hvis Kraft til Handling bæver i dets Haand;

Og hvis dets Hjerte rummer ædel Varme,

Hvis høje Tanker voxe i dets Aand;

Og hvis med løftet Pande det vil skride

Imod sin Skæbnes mørke Kiming frem;

Hvis det vil mandig stride, modig lide,

Til frit og frelst det har sit skjønne Hjem; -



Saa har ej heller Han forgjæves levet,

Om end med Strømmen gled hans lette Baad,

Saa skal hans Navn paa Danmarks Skjold staa skrevet

Blandt Deres, som har øvet større Daad;

Thi han har været med at pløje Jorden,

Og han har været med den Sæd at saa'

Hvis modne Ax til Næring skal forslaa

For Folkets friske, sunde Liv i Norden.