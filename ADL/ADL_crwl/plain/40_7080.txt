Jyllandsrejse I sex Døgn

Udført og beskreven af S. S. Blicher og S. S. Barbeer i Nibe

Digte. Anden Deel


Forsang

(En kjær Frænde helliget).



Eensom jeg laae paa min lynggro' de Bakke,

Stormenes Brusen hen over mig gik,

Mossede Gravsteen var under min Nakke,

Oppe i Skyerne dvælte mit Blik.



Dvælte i Skyerne, men mine Tanker

Foer over Stormens og Skyernes Gang;

Stundom jeg nynned', de skaldede Banker

Hørte min første, tungsindige Sang.



Tit gjennem Stormen jeg kunde fornemme

Liflige Toner fra Morgenens Kant;

Hid til mit Hjerte den venlige Stemme

Vej over Hav, over Hederne fandt.



Yndige, som paradisiske Drømme,

Var dine Kvad i fortryllede Sal;

Blidelig susede Sangenes Strømme,

Svale som Regn i den solbrændte Dal.



Lønligen priste jeg ham som optænder

Himmelske Luer i jordiske Bryst;

Skjaldenes Sjæle gaae ud fra hans Hænder -

Tusindes Glæde og Tusindes Trøst.







Illustrationerne vises ikke af hensyn til rettighederne.

Mægtig jeg følte: den stærkere Flamme

Blev ved hans Ord med den svagere Gnist:

Følte, at Lærken er skabt af den Samme,

Som satte Midnattens Sanger paa Kvist.



Frydede mig, at de tusinde Tunger

Kvæde i evigt, uendeligt Chor;

Og at utallige Læber udsjunger

Hymnen til ham, som i Himlene boer.



Priste hans Værk, naar i smilende Sommer

Drosselens Fryd fylder lyttende Lund;

Og naar i Natten vemodigen brummer

Rørdrummens Klage fra taagede Grund.



Da svam en Taare af Fryd i mit Øje

Over den Gnist, som opvarmed' min Aand;

Gladelig flagred' den op mod det Høje,

Vældig løsrevet af jordiske Baand.







Ak! men jeg følte, at jordiske Sjæle

Drømme kun dunkelt om Himlenes Fryd;

Og at selv Digterens stærkeste Mæle

Er kun en fage hendøende Lyd.



Følte, at Oldtidens dybeste Rune

Hugges i Stenen og er ikke meer;

Ossians Harpe og Shakespears Basune

Ak! ere begge kun Aske og Leer!



Følte, at Skjalderøst svagt ikkun hylder

Ham, som bag Solen og Stjernerne boer,

Tiden og Rummet alene udfylder -

Svimlende Dyb for en Skabning af Jord!



Rystet som af den Almægtiges Torden,

Svimlende ved hans Uendelighed

Skjalv jeg, og faldt paa mit Ansigt til Jorden,

Under hans Trone tilbedende ned.



Bedende laae jeg, ej turde jeg svinge

Mig imod Himlen i jordiske Ham -

Bernhard! jeg slumrede ej, da din Vinge

Rørte min Skulder med venlige Ram.



Rørte den venligt, forlod mig og suste

Atter i smilende Østerled hen;

Der hvor i Sekler Vestvindene bruste

Lynglandets Søn blev alene igjen.



Andengang kommer han ud af sin Hede,

Blander sin Stemme med Stormenes Larm;

Kan han ej Vinger mod Himmelen sprede,

Ager han dog i sin selvgjorte Karm.



Ak! og han veed det: af mangen en Frænde

Skal han miskjendes og hades maaskee;

Nogle af Harme vil lønligen brænde,

Faa ville græde og Færre vil lee.







Men det formørker ej Sangerens Blikke,

Om han forfølges af Daarernes Hær;

Kjærligheds Digter! Kun du vil vist ikke

Trykke paa Tornen, hans Hjerte er nær.



Elsk mig min Ven! naar paa Aandernes Hede

Lyder min dybe, tungsindige Sang,

Og naar ved Pirren i Vandbiers Rede

Hvislen og Brummen forfølger min Gang.



Søn udaf Danmark, vor kjærlige Moder!

Vi have diet eet Fødelands Bryst.

Elsk dog mit Hjerte, min elskede Broder!

Om du ej altid kan elske min Røst.



Useet af dig har jeg tit ved din Side

Vandret paa Bredden af Døberens Flod;

Hvor dine Taarer de runde saa stride

Grædende jeg og paa Golgatha stod.



I dine Haver og gyldene Slotte

Tit har jeg været og frydet mit Blik;

Og om end selver slet ingen jeg aatte,

Gladelig dog gjennem dine jeg gik.



Vil du de glindsende Vinger udbrede

Hid fra din blomsterbedækkede Vang -

Stille og mørkladen er vel min Hede -

Dog kom min Broder! besøg mig engang!



Ogsaa hos mig skinner Solen hin klare,

Maane og Stjerner paa Himmelen blaae;

Taager og Storme ej altid henfare

Over min Hede saa skummel og graae.







Skummel og graae er min Fædrene Hede;

Dog under Lyngtoppen Blomsterne staaer;

Lærken blandt Gravene bygger sit Rede,

Og sine Triller i Ørkenen slaaer.






Af Første Døgn[Buhl]



Glat var din Kind, da førstegang

Du ind i Kæmperækken sprang;

Da mellem Mænd en Dreng du stod,

Og offrede dit unge Blod;

Da uforfærdet udi Dampen

Du viedes til Heltekampen.



Glat var din Kind, da førstegang

I Kuglers Hviin og Sværdes Klang

Dødsenglen foer forbi dit Bryst

Med huul og rædsom Tordenrøst;

Da førstegang du maatte bløde

Udi det vrede Heltemøde.



Glat var din Kind, da førstegang

Du Sværdet over Fjenden svang,

Da Kuglen kom og rev din Arm,

Du Gjæve! fra din unge Barm;

Da udi Ilden ufortrøden

Du hærded' dig til Heltedøden.



Højt var dit Mod, da andengang

Du ind i Kæmpedandsen sprang,

Da ene paa blodrøde Dæk

Du standed, Sejerherrens Skræk;

Da lige frejdig udi Nøden

Du smilende udæsked Døden.



Højt var dit Mod, da andengang

Du over dine Brødre svang

Mod Overmagt din Kæmpearm,

Mod Døden bød din kjække Barm;

Da, som i Storm en Eeg i Dalen,

Du ene stod og stred paa Valen.







Højt var dit Mod, da andengang

Du gjorde Britten Vejen trang,

Da svag af Kræfter, stærk af Aand

Du vristed Byttet af hans Haand;

Da værgeløs, men uforfærdet

Du ene stod og mødte Sværdet.



Ild var din Sjæl, da sidstegang

I Kampen søndersplittet hang,

O Dannebrog! dit stolte Flag

Paa din den sidste Hædersdag,

Hvor du, o Buhl! i Lyn og Torden

Gik til dit Valhal over Jorden.



Ild var din Sjæl, da sidstegang

Du Staalet over Fjenden svang.

Da Luen om dit blege Liig

Med Bølgen stred; men Aanden sig

Svang did, hvor mellem Verdens Poler

Det lyse Stjernebælte straaler.



Ild var din Sjæl, da sidstegang

Du under Kuglers hule Sang

Paa Danskes Vej til Roes og Magt,

Sortladne Hav, har Døden smagt.

Til Himlen har du dig opsvunget:

Nu Buhl! nu er dit Drapa sjunget.



Saa skal din unge Slægt, o Dan!

Til Heltedød for Fødeland,

Som Buhl hiin danske Kæmpe god,

Indvies aarle med sit Blod,

Og mandelig og uforfærdet

Slaae, eller falde under Sværdet.






Af Andet Døgn


Barberen.



Hvor blev din Muse? hvor blev dit ærede Selskab,

Der nyeligen stod i lyttende Kreds om din Harpe?

Har alle forladt dig? har ingen kunnet udholde

Din Sang indtil Enden? - Her sidder du ret som en Digter,

Der nys har offret paa Fader Apollinis Alter,

Den Førstefødte, til Verden baaren med Smerte,

Han sætter sig hen, og venter den uhyre Virkning,

Forud belavet paa ydmygstolte Repliquer,

Paa vittige Svar til Publikums Gratulationer,

Begynder han alt paa andet Oplag at file.

Han iler paa Klubben og lytter med bankende Hjerte

Til hver en Hvisken; han haaber, hvor tvende forsamles

Der maa han være iblandt dem - prosaiske Sjæle!

De tale saa koldt, saa ugeneert som tilforn

Om Politik, om Vejret, om Tidernes Dyrhed,

Om sidste Boston, om Buonaparte, om Coursen. -

Han skrider hen over Torvet, og seer sig tilbage,

Om Ingen vil pege og lønligen raabe: der gaaer han!

O nej! man render idag som igaar og iforgaars.

Han gaaer paa Theatret; han stiller sig bag i Parterret;

Han venter og frygter her udi Musernes Tempel

At høre sin Roes; men ak! man snakker om alting,

Kun ej om ham. Man støjer, og man knækker Nødder,

Løber ud og ind, spiser Apelsiner og fniser.

Saa maatte da Pokker paa slige bæotiske Ører

Spilde en eneste Lyd! bortkast da din Harpe!

Og ret fornuftig itide du tage dig Orlov

Før til en Lyd du selv af Hunger indsvinder;

Og skalst du fra nu af spille til Gilder paa Landet -


Blicher.



Aa kjære Ven! lad mig dog være i Roe lidt

For al din fine solide Menneskekundskab!

Naar jeg nu morer mig selv -







Barberen.



Der har vi Poeten!

Følerie! Sværmerie! Phantasie! Sympathie! Maanskin!

Sultekur! Tiggermad! Beensuppe! reen Hospitalskost!

Hvad er du? hvad har du? du Daare! hvad har du? hvad er du?

Ikke det Ringeste - ja vist! du morer dig selv jo!

En herlig Fornøjelse! Vil du da synge for Intet?

Syer da din Skræder for Intet? - Vilde du høre

Blot paa Fornuften den rolige, følelsesløse!

Den kunde lære dig, hvordan du burde anvende

Dit Fjerdingspund, og sætte din Harpe paa Rente.

See dig dog bare i Spejl paa de ædrue Poeter!

Der søge de Folk, der veed at skjønne paa Konsten.

Skulde det være saa vanskeligt for dig at finde

En huld Mæcenas, der vilde laane lidt Lustre

Til dine Vers? han var da nødt til at bøje

Et naadigt Øre til hver en Snorren paa Liren.

Og maatte du saa til Gjengjeld igjen regalere

Ham med lidt Virak; det var jo ej mere end billigt.

I saa Fald har du da Mønstere nok paa hvorlunde

Man smiggrer med Anstand; kunde du ej for Exempel

Sige som saa: "da det nu er en bekjendt Sag,

At Deres Naade mon væmmes ved Smiggrerens Tale,

Og saasom jeg selv vilde hellere miste min Tunge,

End dette Lem misbruge paa Sandheds Bekostning;

Saa haaber jeg, ingen honet Mand haver mig mistænkt

For nedrig Higen efter Profit eller Ære;

Thi jeg forsikkrer oprigtig: jeg vilde foragte

Mig selv, om sligt jeg kunde have bag Øret,

Naar jeg beskriver min Høj- og Velbaarne Mæcenas

Saadan som Naturen har selv behaget at skabe

Sit Mesterstykke. Jeg taler den nøgneste Sandhed;

Det er jeg nødt til, og følgelig kan jeg foragte

Skumleres Hvisken om Smigger, Spytslikken og Loggren;

Thi over Sligt er jeg aldeles ophøjet.

Jeg er Poet, selvstændig og reent uafhængig,

En Fjende af Smigger, en Sandhedens modige Talsmand,

Et cetera" - ak! ak! hvi har du ikke i Tide








Lagt dig lidt efter den Konst, som sikkrest af alle

Føder sin Mand, ja feder ham stundom endogsaa.

Nu er du spildt, din høie Bestemmelse ganske

Forfejlet - ak havde du dog i det mindste en Greve!

[...]







Af Femte Døgn



Her vises hele vort jordiske Liv,

Accurat som det er i et Perspectiv

Med alle dets Dyder og alle dets Fejl;

Kommer hid, mine Venner! og seer jer i Spejl!

Behager de? vær saa artig! jeg be'er!

Kik de kun herind, og fortæl hvad de seer!

Det forekommer mig - ja saa min Troe!

Det er Peblingesøen ved Nørrebroe,

Og midt over Dæmningen paa en Steen

Der sidder en Sømand med Pilebeen;

Og kan jeg troe mine egne Ører,

Han taler - ja tal kun! jeg hører, jeg hører.



"Herre Gud! det er tungt at betle sit Brød!

"Et saadant Liv er langt værre end Død.

"Vel takker jeg Himlen for hvad den vil unde;

"Men der skal meget til mange Munde;

"Min Kone er syg, mine Børn smaae,

"De arme Stakler ej sulte maae.

"Ak I som har faaet det verdslige Gods,

"Vederkvæger en fattig vanfør Matros!



See der kommer Een udi dybe Tanker,

Med Hænder paa Ryggen han fremad spanker;

Nu staaer han stille, med Hovedet ryster:

Lad høre, hvorlunde han Stakkelen trøster.



"Matros! - det klinger slet ikke poetisk;

"Min Ven! han maa jamre sig mere æstetisk.

"Den som vil tænke at røre mit Hjerte

"Maa bedre forstaae at udtale sin Smerte;

"Han bør fremstille den voldsom enorm,

"Hans Mund maa blæse en Himmelstorm,

"Hans Maal aabenbare sig kjernefuld saftig,

"I store Former bevæge sig kraftig;

"Og vide midt udi al sin Elendighed,







"At soutenere en vis Anstændighed.

"Den - og ikkun den, som dette er givet,

"Vil mægte at rive mig Hjertet af Livet.



Der vankede intet. Her kommer en Mand,

Han ejer Penge som Sand i Strand;

Det kan ikke fejle han giver en Klud:

Vær du ej bange! hold Hatten ud!



"Ja som man reder, saaledes man ligger;

"Hvo ej spekulerer gaaer om og tigger.

"Var Coursen kun ikke saa reent forbandet,

"Saa kunne man dog gjøre et og andet.



Hvad hjelper det, fattige Stakkel! du græder?

See hist kommer Een udi røde Klæder;

Det var dog mueligt, hans krigerske Hjerte

Var at bevæge ved fremmed Smerte.



"Den giver Intet, som Intet har,

"Jeg har tabt mine Penge i Billiard;

"Desuden jeg snart faaer en nye Chacot,

"Den bliver, min Salighed! dyr kan du troe.



Her kommer en Frøken. Det smukke Kjøn

Er gjerne barmhjertig. Min Jomfru skjøn!

Ræk dog Matrosen den sneehvide Hand;

Det lader saa yndigt min Lilievand!



"Jeg synes her lugter saa hæsligt af Tjære?

"Immer noget i Vejen naar man skal spadsere.

"Det er da ellers et nysseligt Vær:

"Saa stille, der rører sig ikke en Fjær.



Der kommer en Anden, lidt ældre af Aar;

Gad vide, om hun skulle blive saa haard?







"Om Søndagen burde man dog være frie,

"At høre paa Græden og Klynkerie;

"Da skulle man dog uantastet gaae.

"Hvad mon Politiet vel tænker paa?



Der kommer en Fyr nok saa pyntet og stram.

Det var dog muligt - Pas du paa ham!

See hvor gevaltig han træder i Stenene

Med gule Kraver paa begge Benene!



"De har Ret! der er intet der ærgrer mig mere

"End naar man vil mig i min Glæde genere.

"Ville nu just ud at nyde lidt Sommer,

"Gider ikke rage her i mine Lommer.



Mon alle da skulle være saa slemme?

Der kommer en Herremand; ham maa du klemme!



"Klatter ej mine Penge til enkelt Mand;

"Jeg gier til de Fangne i Engelland,

"Til Søndagsskoler og Fattiganstalter:

"I kan henvende jer til min Forvalter!



"Gud naade mig Stakkel! hvor vil det gaae?

"Her er vel ej mere at vente paa!

"Selv er jeg hungrig, min Tunge brænder,

"Og kommer jeg hjem saa med tomme Hænder,

"Da skrige de arme velsignede Unger

"Med sultne Maver og tørstige Tunger,

"Og lede forgjæves i mine Lommer

"Om gamle Skorper og skimlede Krommer;

"Og saa den søde, uskyldige Spæde

"Ved Moders udtørrede Bryster græde!

"Forgjæves sig vrider den lille Orm -

"Ak! gid jeg var ude ret i en Storm!



Taalmodig min Broder! der kommer en Mand,

Han er vist et Lem af den gejstlige Stand:

Barmhjertighed er jo netop hans Metier;

Han tager til Hjertet - nu skal vi see!







"Gak du kun trøstig hjem til din Familie!

"Frisk Mod Søn! dit Kors er jo Himlens Villie;

"Den føder Ravne og Spurvene smaae,

"Hvad du behøver, du sikkert vil faae.



Der er en Collega nok? - Pyt! ikke andet!

Det er kun en Skolemester fra Landet.



"Saasom og formedelst det haver sig føjet,

"At den som tilforn var dybt nedbøjet

"Er nu ophøjet til Velstand og Herlighed:

"Saa vil jeg nu ogsaa af broderlig Kjerlighed

"Meddele andre - men hille den Slemme!

"Jeg troer, jeg har glemt mine Penge hjemme.



Der kommer en Bonde; han gaaer og gumler;

Det lader som om han i Lommen fumler.



"Mit Smørrebrød kan jeg ret godt æde selv;

"En Bonde skal heller ikke sulte ihjel.

"Desuden er det et jammerligt Aar,

"Mit Korn paa Marken kun maadeligt staaer.



Giv Agt paa denne baldyrede Mand,

Det veed jeg, at baade han vil og han kan.



"Skal I endelig sidde her midt paa Vejen

"Og med jeres Klynk gjøre Folk forlegen?

"Den Paatrængenhed er impertinent;

"Jer Ulykke har Ivel selv fortjent.



Hvem er da vel denne, der gaaer og smaabander?

Han synes ej uliig en Fattigforstander.







"Hør Karl! du gjør best i, du pakker dig bort!

"Vil du gjøre Fattigvæsenet Tort?

"Hvis ikke du skynder dig - troe kun mig,

"Jeg skal vise dig Vejen til Pustervig.



"Ak er der ingen som vil sig forbarme,

"Saa faaer da Døden tage mig Arme!

"Gud hjelpe min Kone og Glutter smaae!

"Nu skal da min Jammer en Ende faae."



Væk med det Stykke! nu springer han ned -

Jeg vil ikke see den Elendighed.






Sjette Døgn


Blicher.



Hil dig mit Fødeland, Fædrenes mørkbrune Gravmark!

Med dine Tuer, de Dødes lyngtakte Huse.

Her ruste de Sværd, for hvilke Verden har skjælvet;

Her smuldrer den Styrke, hvoraf kun Sagn er tilbage -

Forvirrede Sagn, og dunkle som Midnats Gestalter.



Hvormangen Ædling er glemt i disse navnløse Høje!

Hvormangen Daad af ukjendte Skjalde besungen!

En Haandfuld Støv indslutter de vældige Kæmper,

Hvis uhyre Knogler nulevende Puslinger stundom

Med vantroe Undren og stum Forfærdelse finde.

Hvo slumrer vel her de mange hundrede mørke

Daadløse Aar? en Helt bredbrystet og staalstærk.

Er det hans Aand, der kommer som natlige Vindpust

Useet og ryster i Strengene? Varst du en Konge

Paa Jotners Mark? eller Nordhavs urolige Bølger?

Est du en Skye, eller est du en Kæmpe fra Oldtid?

Du som hensvæver blant Morgenstjernernes Glimten.

Flyer du fra Solen, den Sol som ofte har skuet

Din vældige Daad? Flyer du med Natten og skjuler

Dig under Højene, eller bag Bølgen - tilforn

Din Vej til Sejer? Hvad eller med Stjernerne svinder

Du bort i Luften? - Skal jeg ledsage din Bortgang

Med Sang? du stærke Sejerherre paa Heden!

Paa Grathehede - Nej Æt af Lavard! dit Glavind

Er mørknet af Danskes Blod, din Sejer fordunklet

Af Sorgens Skyer - Tilbage fra henfarne Dage!

Fra Tvedragts blodige Dage. Hvi stirrer du Øje!

Paa Oldtids Skygger? boe dine Glæder alene

I bortgangne Aar? er ingen blant yngere Timer,

Som dig maae fryde? - Ofte og længe har Taagen -

Den døde Taage lagt paa dine Sletter, o Danmark!

Men stundom steeg dog en Storm, og bortrullede Taagen;

Dens Pust opfrisked hin Ild fra lysere Dage -

Hin Ild, der ulmede lønligt - aldrig udslukket








I Heltes Fædreneland. Syng Læbe, og fryd dig

Du danske Hjerte! ved Glandsen af yngre Bedrivter -

Oldtids foryngede Glands!



See ned fra din Vaaning,

Du gjæve Kæmpe! din høje Borg over Skyen.

Bøj dig herned fra Kredsen af Fædreneaander,

Sølundas gode Søn! og lyt til dit Drapa!



Som naar et Skib paa Vigens stille Vande

Trygt under fuldtudspredte Vinger staaer,

To Hvirvelvinde fra de tvende Lande

Højtbrølende om Skibet sammenslaaer;

De møre Sejl og Touge sønderriver:

Afgrundens Rov blant Bølgebjerge driver.



Saa stod du og, o gamle Fædrejord!

Fuldtblomstrende de milde Solskins Dage;

Da monne Kampens Skyer fra Syd og Nord

Mørktvoxende mod dine Kyster drage:

De nærmed sig i taus og lønlig Hast,

Og bragende paa dine Sletter brast.



Saa skummeltyst, saa lumskelig og brat

Kom hiin Forræderflok i Oldtids Dage

Fremlistende den rædselfulde Nat,

Da Odin vinkede ad Lejres Krage;

Men alle stod tilsammen fast i Nøden,

Og ingen vilde flye fra Heltedøden.



Hvor hvor er nu det gamle Mod i Norden?

Naar gjorde Frygten dig, du Danske, bleg?

Men ak! de flye fra den ukjendte Torden;

De ræddes ved den ubevante Leeg:

Opvakte af den lange tunge Dvale

Forsage de Rolf Krages Sejersdale.








O Kjøgebugt! du som har seet engang

Af Blodestrømme dine Bølger røde,

Da Juuls Kanoner over Gothen sang,

Og vore Fjender flygted eller døde;

Da jublende midt udi Damp og Lue

Hvidtfeld opfoer til højen Himmelbue.



Skjul dig, o Bugt! imellem dine Høje!

Dæmp nu, dæmp dine Bølgers stolte Brag!

Hyl dig i Mulm fra dine Fjenders Øje!

Gjem udi Nat din lyse Sejersdag!

Rul Taagen over den forhadte Slette!

Lad mig dit Navn evindelig forgjætte!



Dog nej! endnu et Glimt - eet Glimt endnu

Lad falde Danmarks Sol, paa mørke Hede!

Løft dig engang, løft dig, o Taage! Du

Som skjuler den med dine Vinger brede.

Vær stille, Klage! - Paa den skumle Vang

Jeg skuer Glands, jeg hører Kæmpegang.



Een triner frem mod røde Krigerrækker,

Eet Bryst - kun eet mod Fjenderne er vendt,

Eet Sværd mod tusind Sværde sig udstrækker;

Hvo kæmper, naar det vilde Slag er endt?

Hvo stod allene, mens de andre fly'de?

Vil han de tætte Kæmperader bryde?



Men han vil døe som sine kjække Fædre

Med Staalet i et uforfærdet Bryst;

I Sverdedans ham tykkes Døden bedre

End Liv paa Fødelands betvungne Kyst.

Hvor Kugler hyle og Kartover skralde

Med Ære vil han stande eller falde.








Og see! han falder, Slagets sidste Mand,

Midt udi Vrimlen af de stolte Fjender:

Græd danske Konning! græd, o Fødeland!

Det beste Helteblod paa Valen rinder.

Han som allene udi Striden stod,

Ak! det var Kvistgaard, danske Kæmpe god.



Som højen Eeg, der ene var tilbage

Fra mange Storme paa sin Bjergetop,

Lynflammer knittre, Tordenbolte brage;

End knejser den mod Himmelbuen op:

Da gaber Skyen, Tordenhamren knuser.

Orkanen over Egens Sted henbruser.



Som naar et Skib paa Uvejrs hvide Hav

Det brede Bryst mod tusind Storme byder,

Højt springende hen paa sin aabne Grav

De stærke Bølgers krumme Rygge bryder:

Omsider synker i Afgrundens Huler;

Ustandset over Havet Stormen kuler.



Saa stod du, og saa stred du, Søn af Helte!

Saa faldt du under Sejerhærens Magt;

En Skye af Fjender over dig mon vælte,

Før du, o Kæmpe! est til Jorden lagt:

Den stærke Fjende haver Marken vunden,

Men du har Heltenavn og Ære fanden.



Hvor alle springe smilende i Faren,

Hvor Kæmpehoben stander fast og tæt,

Blant kjække Mænd og midt i Sejerskaren

Der ganger Dansen lystelig og let;

Men ej at blegne mellem rædde Sjæle,

Det haver Roes og evigt Eftermæle.








Stille stiger du, lysblaae Morgen, i Østen;

Maanen vender sig blegnende bort fra dit Aasyn;

Guldkantede Taager svømme hen over din Slette,

Du brune Lynghav! Højenes Hoveder glindse

Bestrø'de med Duggens mangefarvede Funker.

Raabukkken løfter sit Hoved op over mørkbrune Bakke;

Haren sidder paa Tuen, og klipper og lytter

Ræd efter Ørnen, der kredser i Skyernes Egne.

Orhanen skoggrer; Jægeren vaagner og hører

Den velkjendte Lyd: han rejser sig halvt fra sit Leje,

Og mindes sin Id med lønligt bankende Hjerte.



Hvorlænge laae du, o sorte Ørken! Indhyllet

I Sorgens Farve? hvor ere de Aar, da du klædte

Dig udi smilende Grønt? da kornrige Vange,

Sødt duftende Enge og lune Skove bedækked

Din vide Slette. Da hilste tusinde Tunger

I Mark og i Lund den glandsomstraalede Morgen.

Da myrled Hjordene over de græsklædte Agre;

Da vrimled jublende Skarer i Dal og paa Bakke -

Sorgløse Slægt!



Sortgraae fremsteeg udi Syden

Dødsvanger Taage, tyk, kvalm og skummel og stille.

Mørkrød hang Solen - en dunkeltglødende Skive

Ombølget af Dampe - Pestens stinkende Aande.

Da segnede Sletternes Børn; da bøjede Manden

Sit Hoved i Døden; Barnets blussende Kinder

Blegnede brat; Ungmøens funklende Øje

Slukte sin Straale; de sunke Olding og Yngling -

Svaghed og Styrke tilhobe. En dødelig Stilhed

Var over Hytten og Borgen. Een uhyre Gravmark,

Skummel og taus var Jorden; og skjælvende lød kun

Det hule Farvel "Hjelp Gud!" fra dødblege Læber.

Manden fly'de fra Hustruen; Hustruen rykte

Den Spæde grumt fra sit Bryst; Ynglingen sled sig

Vildt af sin Elskedes Favn. Fader og Moder,

Og alle de hellige Navne for sødeste Glæder

Forsvandt; og fremmed og ræd saae Broder til Broder.








Da brast de Baand, som binde de dødlige Hjerter;

Men alle de vildeste Laster løstes og raste.

Røveren stinged de rallende Bryster og rykte

Smykket af stivnende Arm, og danste med Skjøger

Blant Døde og Døende, vildt af Lyster beruset.

Kaade omsprunge de drukne Svende, og larmed

Med rædsom Hujen i Borgens rungende Haller,

Til Døden kom, og greb dem midt udi Glæden -

De skumle Glæder. Andre tyede til Templet,

Og ventede bedende Sotens usynlige Pile;

De ramte dem een efter anden ved Altret, og kvalte

De ufuldendede Bønner. Forvildede rendte

Nogle i Skove og dybe Dale; men Dødens

Myrdende Engel indhented, og slog dem i Flugten.



Ubevogtede vanked de brølende Hjorde

I kornrige Agre, som ingen Hyrde beskjermed.

Ageren vented forgjæves paa Mejerens Komme,

Men ingen Mejer og ingen syngende Høstmøe

Samled den raadnende Sæd - nu Fuglenes Bytte,

Og Stormens Leeg. Ræven fulgtes med Ulven

Uskye gjennem øde forladte Byer, hvor Vinden

Klamred med Porte og utillukkede Døre.

Hundene hyled i tomme Gaarde, og Uglen

Keeg gjennem Vinduet ud mellem nikkende Tidsler.



Vinteren kom med sin Storm og knugende Kulde;

Hagelen pidskede ind ad de søndrede Ruder;

Sneedriven voxte for Døren, hvor Ingen var inde

At fejre Julen ved Arnens lystige Flamme;

Hvor ingen Strengeleeg, ingen Danse oplived

Den lange Nat. Hvor før de frydfulde Sange

Løde blant skingrende Latter, der hylede Blæstens

Tungsindige Røst. - Foraaret kom i sin Skjønhed

Med duftende Blomster bedækket; men ingen

Gik den imøde med Sang, og ingen fremiilte

At aabne Furen - Da sørgede Sletten og klædte

Sig udi Sort; vidt over Agre og Enge

Bølgede Lynge, og hvined i Himmelens Storme.








O Du som blæste din Aande i Støv, o hvor est Du,

Menneskers Fader! naar Døden gaaer hen over Jorden?

Hvorhen bortvender Du Herre! dit Aasyn, naar Storme

Øder dit Værk? Naar Tordenens flammende Pile

Regner fra Himlen? Naar Vandene svulme fra Dybet,

Bekæmpe Jorden med ødelæggende Vælde?

Naar Afgrundens Uhyrer løfte de ravende Bjerge,

Og vælte dem ned over alle de bævende Dale?



Men see! Du kommer tilbage, Herre og Skaber!

Du seer til Skyen - den smelter: Du rører ved Bjerget,

Det stander: Du truer de svulmende Have - de synke:

Du taler til Stormen - den tier: Du smiler til Jorden,

Da vaagner den atter af Dødens Dvale. I frejdig

Og lystelig Ungdom leer den nyfødte Klode.

Marken ifører sin Blomsterkjortel, og Skoven

Klædes i Grønt. Fra deelte Skyer nedstraaler

Din Almagts Sol, og skuer de jublende Skarer.



Snart kommer nu hin øde, dødningeblege,

Libyske Ørk. Hvor ofte stod jeg paa Højen,

Naar Vestvinden foer over Heden, og hvirvlede Sandet

Liig hvide Taager, liig Vinterens bølgende Sneefog,

Og øste det ud over Markerne, nylig i Somrens

Livlige Grønt; men nu indhyllet i Frostens

Bleggule Liiglagen. Bort fra den ravende Hytte

Flygted med Hustrue og Børn den arme Indvaaner,

Stirrende ofte tilbage paa Sandhavets Bølger,

Der hvinte om Taget, det Tag han forlod nu for evig.

Frygtfuld saae Ørkenens Naboe hen ud fra sin Halvdør

Sandskyens Flugt - hvad seer jeg? er det en Oase?

Her midt i Heden? Hvo bandt de flygtige Vover?

Hvo klædte ufrugtbare Slette i Engens Farve,

Og lærte Sandet at grønnes? Hvor Vandreren nylig

Vaded' allene, halv blind i sørgeligt Øde,

Der græsser Kvæget, der bygger Lærken sit Rede:

Hvo var den Ædling? Det var din Konning, o Lyngland!








Fryd fylder Sangerens Sjæl; glad griber han Harpen,

Naar han til slige Bedrivter kan Strengene ryste;

Thi bedre end Glandsen af tusinde straalende Sejre

Er saadan Konningedaad; og skjønnere lyder

Fredsfolkets Jubel, end Kampens vilde Basuner.



Hvi sjunger Skjalden saa gjerne om Krige, og frister

De Mægtiges Hjerter med Kvad om blodige Laurbær?

Hvi vender han Kongernes Hu til Plager, som værre,

Værre end Jordskjælv, og værre end Hungren og Pesten

Hærge vor Slægt? Skal Krigens fortærende Lue

Hellere fryde den Kronedes Øje, end Fredens

Mildere Skjær? Er Alhedens lyngtakte Huse

Ej da saa skjønne, som Borgenes røgende Tomter?

Skal Tidsler og Torne da fryde Førsternes Hjerter

Mere end kornrige Vange? Usalige Blindhed!

Til egen Nakke at hvæsse det Glavind, der tidt nok

Blinker ubudet i Folkeledernes Hænder.



Nu stille her! Lad mig ej ile forbi dig,

Min Glædes Hjem! En liden Stund vil jeg dvæle

Ved dette straaetakte Huus, at kalde tilbage

De henfarne Aar, da hine Bakker i Østen

Var Verdens Ende, og Baunhøjen hisset et stort Bjerg.

Og Dammen et Hav; og Egekrattet derude

En endeløs Skov, hvor Aander og Røvere huste.

Hvor gjerne laae jeg paa Højen omsuset af Somrens

Luftninger lune! Hvor mangen Vinterdag foer jeg

Den dristige Rejse ned over snetakte Bakke!

Væltede stundom med Slæden, men rejste mig snarlig,

Og traskede møjsomt opad for atter at vælte.

Her er jo Kjæret, hvor fra min slibrige Bane

Jeg ofte af Nordenvindenes Kulde forjaget

Til Hjemmet iilte med rødblaae stivnede Fingre.

See her er Haven! her er det mørkgrønne Lysthuus,

Hvor Knøsen lytted begjærlig paa Faders Fortælling








Om Paradisets uskyldige barnlige Glæder.

Stille sad jeg, mens Øjet løb om i Haven, og tyktes

Bag Hasselhækken at skimte den snehvide Engel.

Ak! Kundskabens Træe der midt i Haven, det er der;

Men Livsens Træer med de rødmende Paspomerusser,

Og begge de Graner, jeg kaldte Adam og Eva -

Ak! de er' borte! - Er det ej Klokken, der klemter?

Den samme, der kaldte mig mangen Aften til Hvile,

Naar Solen sank udi Heden, og skinnede rødlig

Paa Kirketaarnet; da stod jeg, og fulgte dens Bortgang,

Af dunkle Længseler mildt og stille bevæget:

"Nu løfted den Dynen, nu putted den sig i sit Leje,

"Nu drog den Gardinet for Sengen, nu lukte

"Den Øjet til natlige Blund" - da iilte jeg ogsaa

Til Hvilen sød, af venlige Drømme omgøglet -

Af Drømme om Dages Fryd, om barnlige Lege

Paa Blomsterenge, omringet af smilende Engler,

Der danste og sjunge til sølvbestrængede Harper

Med Vinger af Guld og Lokker af bølgende Solglands.

God Nat du min Barndoms Sol! sov sødt til i Morgen!

Jeg vaagner med Maanen, med Conas sorgfulde Maane,

Paa Aanders Hede, i Kredsen af Heltenes Skygger.



Vidt hen i Vesten hang Tordenskyernes Bjergryg,

Og ventede Natten; den er der; i ængstende Stilhed

Nærme sig Himmelens Hære. De glødende Toppe

Synke og stige og blandes, og under dem glimte

Blaablege Lyn; huult drøner det, rullende afbrudt.

Vindstødene fare forbi; de hvine og hyle.

Mat funkle Stjernerne, skjælve og falde bag Skyen.

Maanen svømmer i Taager; Lynildens Straaler

Flaggrende knittre; Himmelens Hvælvinger brage.



See Heden brænder; Røgskyerne vælte forvoven

Mørkrødt oplyste. Ildhavets flammende Tunger

Hvisle og slikke paa Lyngen, og løbe som Slanger -

Bugtende Slanger. Ørkens forfærdede Sønner

Løbe om Ilden med ængstlige Fagter, Hig Aander,








Dunkelt bestraalte, og hyllede stundom i Røgens

Hvirvlende Bølger.



Saa er, du Skjaldenes Konge!

Din Nat, o Ossian! Svagheds Sønner forfærdes,

Og flygte med Gru fra Morvens mørkbrune Fjelde,

Krybe til Dalenes Huler, og lytte med Skjælven.

Lad krybe til Dalen! jeg stiger med dig udi Skyen,

Min Harpekonge! O at jeg havde din Styrke,

Du Selmas Drot! men jeg vil følge dig, Kæmpe!

Paa Himmelvejen, og sende min svagere Stemme

Op til din Hald!



Selma, Selma! hvor er din Skjald?

Hverken paa Ardven, ej heller ved Caruns Fald.

Lora rinder foruden Sang;

Øde og stille er Conas Blomstervang.



Morven, Morven! hvor er din Drot?

Dybt under Lyng ligger Ossians Kongeslot.

Hjorten græsser paa Heltens Grav;

Vandreren sukker frembøjet over sin Stav.



Fingal, Fingal! hvor er din Søn?

Hvor er hans Kæmpehald, hvor er hans Harpe skjøn?

Stormen hyler paa Selmas Vold;

Harpen er borte, den ruster hos Trenmors Skjold.



Oscar! hvor er din Faders Gang?

Vaaren venter forgjæves paa Bardens Sang.

Somren svinder og Vintren gaaer hen;

Hvorlænge dvæler de henfarne Heltes Ben?



Flyver Kæmpen i Aanders Karm?

Boer han i Tordenskyernes mørke Barm?

Bærer Vinden den gamle Skjald?

Rører han Harpen i Morgenens Taagehald?








Stiger Barden med Solen rød?

Daler han med den i Vesterhavs blanke Skjød?

Troner Kongen i Maaneglands?

Eller gaaer han i natlige Stjernedans?



Selma, Selma! hvor er din Skjald?

Runger hans Harpe i Himmelens høje Hald?

Lyder evigtiEnglesang

Den Røst, som stakket paa Caledons Fjelde klang?



Cona, Cona! hvor er din Røst?

Er Sorgen udslukket i Sangerens ædle Bryst?

Hører Himlen den Skjaldesang,

Som før blant Grave hernede paa Jorden klang?



Toscars Datter! est du ham nær?

Svæver I begge i Nordlysets Flammeskær?

Synger Barden om Kjærligheds Lyst?

Lyder ej mere om Krige hans Kæmperøst?



Pige! hører du Ossians Kvad?

Som før i Selma ved blinde Gubbe du sad.

Hvorom nu monne han Harpen slaae?

Ak! vel om Glæder, jeg aned men aldrig saae.



Ak! vel om ham, der skabte den Lyst,

Som ulmer hernede i jordiske Bardebryst;

Optændte Gnisten i Skyggernes Dal,

Der blusser til Lue i evige Himmelsal.



Ossian! naar skal jeg være hos dig?

Naar komme Himmelens Engle at hente mig?

Naar skal Sorgen forlade min Barm?

Naar skal jeg stige paa Aandernes lette Karm?



Maanen skinner i Vesten bleg;

Vinden hviner i Tidselens hvide Skjæg;

Morgenlyset glimter i Øst;

Dagningen skinner paa Søens rødmende Bryst.








Vente maa jeg en liden Stund;

Snart henslumrer jeg Livets urolige Blund.

Da skal jeg vaagne hos Selmas Skjald;

Vaagne i Alfaders straalende Himmelhald.



Flyve med Barden fra Pol til Pol,

Med Conas salige Barde fra Sol til Sol;

Boe hos Skjalden i Himmelen blaae,

Til bedre Glæder en bedre Harpe slaae.