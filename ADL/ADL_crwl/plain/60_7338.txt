Til Lundenserne.(1850).



Der gaar et Sund imellem tvende Lande,

Som "skiller ej, men binder" Kyst til Kyst,

Et sølvklart Brudeslør om Danmarks Pande,

Et vatret Axelskærf om Sveas Bryst!

Kort er kun Somrens Ynde Norden givet,

Men her er senest Høst og tidligst Vaar;

Friskt strømmer gjennem mange Aarer Livet,

- Dets Hjerteslag i disse Bølger slaar.



Derfor Naturen bygged Kullens Mure

Til Værn mod vilden Storm og Vinter vred,

Og. Fredriks Slot blev sat som trofast Kure

Ved Sundets Port, at vaage for dets Fred;

Men for mod Mørkets Magter kjækt at stride

Og vogte Livets Kilde, Hjertets Vaar,

Et Aandens Kronborg staar paa hver sin Side

I Axels Hus og Eskilds stille Gaard.



Og ærlig har de stridt, med baade Hænder,

Ryg imod Ryg, mod Fordom, Løgn og Had;

Og ærlig har de delt, som gode Frænder,

Hver Kampens Løn, hvert Sejrens Laurbærblad;






Og hver sin Blomst i Kunstens Krands har knyttet,

Som spredte Glands og Duft i samme Stund,

Og Nordens Folk med salig Lyst har lyttet

Til Tvillingtonerne fra Øresund.



Nu Sangen tystnet er, - men hvad den saa'de

I Folkets Hjerter, i de Unges Bryst,

Det voxer, for at sprænge Tidens Gaade,

- Engang det modnes til en herlig Høst!

Og vorder da det Skilte evig bundet,

Og sluttes Broderfolk i Broderfavn,

Skal Enhedstemplet spændes over Sundet

Paa tvende Piller: Lund og Kjøbenhavn!