vBORGFRØKNEN

Scener af et Nytaarsspil ved et nyt Aarhundrede






PROLOGUS

BORGFRØKNEN

BORGHERREN,hendes Fader

SMEDEN,stum Person








PROLOGUS



Klingelingeling. Et nyt Aarhundred

har paa Borgporten kimet og dundret.

Vaagn nu op, alle I, som sove,

Mænd med Sko paa og Heste med Hove.



Vaagn nu op, alle Karle og Knægte.

Skynd Jer, Piger, at Kjolerne hægte.

Blus under Gryden og Davre-Øl kogt!

Det er Nytaar, og ingen bør smægte.



Driv ej i Bryggers og døs ej i Kammer,

rap Jer ved Skorstenens knitrende Flammer!

Munter se til, at I kommer i Trit.

Livet har en glubende Appetit.



De tavse Mænd paa de lange Bænke,

som endnu drømmende Panderne sænke,

som gaber endnu af Ubehag -

det er Nytaar i Dag - fordemskal I skænke.



Den lille Kodreng, som skjult i Krogen

sidder med spillende Øjne vaagen

og røber i Mørket sig kun ved sit Blik -

giv ham en Drik; han skal ha'e førend nogen.



Hvem vil ej stride og villig ase,

naar Gryden koger, og Panderne brase?

Skænk til dem alle, saa flittig I kan,

sin Næring kræver den stræbende Mand.






I, Køknets Kvinder med Armene nøgne,

der stræver de hellige Dage og søgne,

men selv er et Bagværk, som Gud en Dag

skabte al Verden til Velbehag -



frisk efter Ved maa I springe og løbe!

Nu har vi nye Kugler at støbe

og friske Folk, der begærer sin Drik

saa skoldende hed, som fra Ilden den gik.



Der flyver et nyt Aarhundred af Sted

med en ung og livsmodig Menneskehed.

Det nytter dig ikke, hvad om du har Sky

for det nye Aarhundred - vieri det ny.




1. SCENE

(Sal i en gammel Borg.BorgfrøknenogSmeden. Den sidste, som er stum Person, staar med en mægtig Hammer og slaar løs paa Muren)



Borgfrøknen



Slaa til, Smed! Slaa til, Smed!

Om hele Borgen skal ramle derved.

Det var for dette, jeg kaldte dig hid;

du har jo Kræfter, og jeg skal betale din Flid.

Du ejer to Arme til Øjnenes Lyst,

den smidigste Ryg og de stærkeste Skuldre.

Lad Slagene buldre,

saa Borgherren ikke faar Fred.

Hun lytter



Jeg hører min Fader, jeg kender hans Fjed,

Smed, du er skøn!

Slaa til, Smed.

Den lifligste Løn

skal erstatte din Møje og Sved.


2. SCENE



Borgherren

kommer ind fra Baggrunden



Hvad her for et Brag!

Min gamle Armbrøst faldt ned fra sin Knag.






Min Forfædre, Helte med rædsomme Navne,

de tror, det er Dommedag.

Hold inde! hold inde! I skræmmer jo bort

alle Slotstaarnets Ugler og Ravne.



Borgfrøknen



Slaa til, du Smed! Slaa til! Slaa til!

Det er for mit Øre som Klokkespil.

Pavse



Dog gaa! Jeg vil melde min Fader et Ord.

Men vent i den østlige Korridor.

Smedengaar


3. SCENE



Borgherren



Hvad driver du her for en skamløs Men,

som var jeg ej Herre til Borg og Len?

Du trækker her op fra hans Ambolt

den ringeste af mine Smede.

Men naar jeg befaler dig Bryllup

med ham den rige Tor Bjørn,

du nægter at stande til rede!



Borgfrøknen

nynner



Skøn Adelus med blegen Kind

hun gik i Klæder hvide,

hun gik og drømte op under den Lind

om Smedens sorte Skødeskind.



Borgherren



Saa lader vi kaste

den Stoddersvend ned






i Borgens dybeste Kælder

og lader dig baste

paa Lemmer og Led

bag Klostrets Dør, før det kvælder.



Borgfrøknen

nynner



Hun gik og drømte, bleg om Kind,

om Smedens sorte Skødeskind.



Borgherren



Saa ilde er du artet,

fordærvet, og blues ikke?

Jeg sendte dig nylig til Hove

i Haabet at se dig igen

trolovet med den bedste

af Rigets Adelsmænd.

Og du har nyttet Tiden,

du har med roligt Mod

forhaanet selve Marsken,

som hidtil var mig god.

De Adelsmænd, som bejled,

haaned du frækt og frit,

men red med Galninge Ridt

paa vilde Heste, som stejled.

Da lod jeg Folkene skikke,

som førte med Magt dig af Sted

til mine Borge og Lunde ...



Borgfrøknen



at min Fordærvelse kunde

fuldbyrdes i Ensomhed!

Hun gaar hæftig frem og tilbage



Blandt disse Taarne og Mure

Gud ved, hvor mange Laster,

Skændsler og sorte Synder






der paa de levende lure?

Den gamle Røverrede

er bygt i det fladeste Sumpland,

her findes kun Fæ paa Jorden

og Fiske i Havet dernede,

kun Træerne i Skoven

og Plovtræl bag sin Oxe.

Som Dyr blandt disse Udyr

du lader din Datterlil voxe.



Borgherren



Hun boltred sig bedst i Skarnet ...



Borgfrøknen



Ogdubebrejder Barnet,

at hendes Sind behøver

en Smed til Trøst, Papa!

Med stigende Stemme



Min Fader, Borgens Herre,

var selv i Ungdomsdage

en mægtig Viking og Røver.

Rejs ud med Eders Skibe,

Papa, og hent tilbage

fra fremmede Byer og Havne

(som fordum til egen Fryd

I hented en Last af Kvinder)

hent nogle stolte Svende

med Spændkraft i Arm og Fjed.

Men taal, at - tilda -jeg fornøjer

min Sjæl med en ringe Smed.



Borgherren

med løftet Haand



Fripostige Øgle,

som vover at skælde mig Røver.






Borgfrøknen

hidsig



Køb, stjæl eller røv,

men skaf mig, hvad jeg behøver.

Mellem Skæmt og Vrede



Du havde vist aldrig en Angerstund,

den Gang du røved for egen Mund.

Men nu skal Borgfrøknen søge

sit Selskab blandt Markens Fæ,

og hvis hun vil træde Dansen,

omfavne Skovens Træ.



Borgherren



Du kunde ved Hove fundet

en Ridder med Tugt og Takt.



Borgfrøknen



De Herrer ved Hove, min Fader,

de har min fulde Foragt.

Før kysser jeg Oxemulen

og kryster de stumme Skove.

Nu er det hele sagt.

Frem og tilbage



Jeghaderde Adelsherrer

ved Hove, med Fjær og med Slire,

nogle er skabt til at sire,

de bedste var skabt til at svire.

Jeg beder mig skaanet fordem;

men hvad mit Hjærte behøver,

det er en ordenlig Røver.



Borgherren



Jeg stopper en Knevl i din Mund,

som tæmmer din Trods og din Tunge.






Borgfrøknen



I er en Ravn, Hr. Fader,

og jeg er Ravnens Unge.

Ogjegskulde danse for Altret

nu med den rige Tor,

der dimled af Drik i Fjor?

... dække min Faders Forskrivning

til Marsken og rede hans Gæld,

skaffe en Guldklump til Ravnen

og selv i Bjørnefavnen

lade mig ærgre ihjæl?

Det siger jeg, Hr. Fader,

betal selv Eders Gæld!



Borgherren



Dentvinges med Baand og med Svøber,

som ikke vil lytte til Ord.

Paa Timen nu skikker jeg Løber

med Bud til den rige Tor,

at du vil holde Bryllup

og dele hans Seng og Bord.

Vil gaa



Borgfrøknen



Saa hør et andet Ord

og skik det med samme Løber,

at førend den rige Tor

skal blive min heldige Køber,

skal denne sorte Smed,

endskønt af trælbaaren Æt,

blive til Borg-Jomfruens

natlige Leje stedt.

Man kan ej danse med Træ,

man kan ikke tale med Fæ.

Jeg red mig ned til Smedjen,

som ligger i Lundens Læ.






Min Hest havde tabt sin Sko,

jeg raabte paa Smeden og lo:

Kom ud, du Svend med dit Skødeskind,

her staar en Jomfru saa fro.

Jeg tren i det sorte Rum,

hvor Gløderne blusser saa røde,

og fryded mit Sind ved det Møde,

imens jeg lod Hesten sko.

Jeg hørte det Gny og Bulder,

jeg saa paa hans Arm og Skulder ...

Nynner



Siden red jeg i Klæder hvide

og drømte op under den Lind

(alle mine Tanker de blev saa blide)

om Smedens sorte Skødeskind.



Borgherren



Jeg lader dig laase inde.

Ud til højre



Borgfrøknen



Og jeg vil kalde paa Smeden,

han skal i Borgfrøknens Hjærte

en Dør vidt aaben finde.

Ud


4. SCENE

(Borgfrøknenkommer tilbage medSmeden)



Borgfrøknen



Du sorte Smedesvend,

hør, hvad den naadige Frøken

i sine hvide Klæder

dig allernaadigst befaler.

Jeg elsker din Styrke, Bonde!






Giv Kælenavn mig!

Læg bort din Hammer,

kom hid og favn mig!



Smeden

tøver



Borgfrøknen



Kom, kryst mig, Smed!

Du staar og nøler.

Ja du er sodet, jeg er hvid.

Du dumme Smedesvend, kom hid.



Smeden

nærmer sig, men bliver staaende og ler forlegent



Borgfrøknen



Du er en Nar, Smed.

Med dine Arme

og dine stærke Hammerslag

har du forhekset mig.

Se, jeg er svag!

Jeg søger ved din Esse Varme ...

Ja, jeg er hvid, og du er sort...

Jeg elsker dig, fordi du er saa sort.



Smeden

frem mod hende, kejtet



Borgfrøknen



Et Favntag, Bonde, Daare, Nar!

Du skal endnu i Dag beværtes

med alt det bedste, Borgen har,

og jeg forlanger kun at sværtes.

Betragt mig som en anden Pige,

og gør mig sort, saa er vi lige.






Smeden

forsøger paa ny



Borgfrøknen



Det duer ikke, tag igen

din Hammer og dit Smedetøj,

som jeg har set dig rank og høj.

Du er mit Hjærtes rette Smed,

hug Muren ned!



Smeden

hamrer løs paa Muren



Borgfrøknen



Ja det er ret.

Ja kan du saadan svinge

en Hammer mod den døde Mur,

saa kan du, Smed, vel ogsaa tvinge

en stridig Frøkens fjendske Lyst

med Magt til Hvile ved dit Bryst?

Slaa til i alle Helgens Navn!

Saa læg dit Værktøj, kom og favn!



Smeden

løber til for at favne hende



Borgfrøknen



Det er gudsjammerligt.

Her tag din Løn, Smed!

Slaar ham paa Ørene



kan du ej kryste mig,

slaar ham



naar jeg er skøn, Smed!

slaar ham




5. SCENE

(Borgfrøknen, Smeden, Borgherren,som kommer ind, fulgt af toTjenere)



Borgherren



Nu tror jeg, den naadig Frøken

kan spare sig alle Kneb.

Kom, knyt om hendes Haandled

et Par forsvarlige Reb!

Nu ægter du Bjørnen ... hvad eller ...



Borgfrøknen

har revet Hamren fraSmedenfor at forsvare sig



Min Fader, gaa Jeres Vej.

TilTjenerne



Kast Smeden i Borgens Kælder,

den Smed, som ej favnede mig.

Da Smeden gestikulerer og vil forklare



Han er en Praler. Hans Øjne løj.

Naa bind ham, Karle og spar os for Støj!

TjenernebinderSmeden



Smid ham i Kælderen!

- fordi han løj.

Hidsig



Læg ham i Bolt og Jærn, fordi han løj!

(De øvrige Scener af denne Improvisation ikke fuldendte - af Mangel paa Tro)