Ved Afdækningen af Mindesmærketpaa Trinitatis Kirkegaard i Fredericia.



1.



Sjette Julis Sejerssol

Højt paa Himlen staar,

Og med den forynger

Sig Mindet Aar for Aar;

Hviler sødt i Jer Grav, gode danske Mænd!

Danmarks Ære voxer som en Blomst af den.



Mindet om den dunkle Nat

Og den vilde Leg,

Om den lyse Morgen,

Da slagen Fjende veg;








Mindet om de tappre Mænd,

Som for Danmark stred,

Om de Ungersvende,

Som frejdig Døden led;



Mindet om hver trofast Ven

Og hvert elsket Navn,

Om de varme Taarer

Og om de bittre Savn.



Mindet raaber fra hver Plet

Der, hvor Slaget stod,

Hvisker fra hver Tue,

Som vandet blev af Blod.



Mindet taler højt og klart

Fra den store Grav,

Som de faldne Kæmper

Taknemligt Folket gav.



Fred med dem, og Fred ved den!

Evighedens Fred!

Senest Slægt skal knæle

Ved Heltes Hvilested!

Hviler sødt i Jer Grav, gode danske Mænd!

Danmarks Ære voxer som en Blomst af den.






2.



Danmark, dine Kæmpegrave

Er en kostbar Skat,

Bedst af Alt, hvad i din Have

Gud har gavmild sat;

Havde Du ej gyldne Agre,

Grønne Skove, Møer fagre,

Løfted dog din Søn sit Øje

Stolt fra Bautahøje.



Thi de Sværde er ej rustne,

Som har Kæmper fulgt,

Og de Skjolde er ej brustne,

Som i Muld blev dulgt:

Bryder Fjendehaand dit Gjerde,

Bærer Jorden blanke Sværde,

Klinge Skjoldene og vække

Dine Sønners Række.



Blodet, som din Bund har drukket,

Randt ej uden Frugt,

Og det Liv er ej udslukket,

Som til Daad blev brugt;

Af hver Helt, i Kampen faldet,

Hundred ny' til Liv blev kaldet;

Frem en mangedobbelt Styrke

Gaar af Gravens Mørke.








Hver en Daad paa Sagas Tavle

Staar i .Lueskrift;

Der den lever, for at avle

Atter ny Bedrift.

Sommersolens Glands ej maaler

Sig med Mindets stærke Straaler;

Hvor de tændes, hvor de gløde,

Haabet staar i Grøde.



Danmark, dine Kæmpegrave

Skal Du vogte tro!

Trives skal om dem din Have

Og din Lykke gro!

Naar paa dem Du tager Vare,

Møde kan du trygt hver Fare;

Thi en Magt i dem Du ejer,

Som forjetter Sejer.