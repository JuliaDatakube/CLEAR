IDYLL



I

Hun: Ved det klare Morgengry

Var ei Plet paa Himlen;

Pyntet ud af Port og By

Væltede sig Vrimlen;

Han: Men med eet der kom en Sky

Kulsort op paa Himlen;

.Under Egens Paraplui

Samler nu sig Stimlen.



II

Hun: Hør paa Træets grønne Blad

Hvordan Regnen suser!

Alle fik et dygtigt Bad

Paa de tynde Blouser.

Han: Lad os ikke skilles ad -

Skjøndt - ved alle Muser! -

Denne Mand dig trykker flad

Og din Hat han knuser -



III

Hun: See! det bliver ei saa slemt

Som vi Alle tænkte;

Tordenbygen kun i Skjæmt

Med sit Vaadt os stænkte.

Han: Alle Venner, munter stemt,

Sig i Græsset slængte,

Maanen, som var reen forglemt,

Paa en Sky sig hængte.






IV

Hun: Giv mig, Engel, nu din Arm,

Alt for stærkt du stamper!

Hør i Teltet Sang og Larm!

See hvor Engen damper!

Han: Ei forkjøl din hvide Barm

Hør hvor Mængden tramper!

Vi vil dandse os lidt varm

See de tændte Lamper



V

Hun: Nu bag Lundens tætte Krat

Er alt sunken Solen,

Duggen falder stærkt i Nat

Drivvaad er mig Kjolen.

Han: Disse Pletter paa din Hat,

Disse Stænk paa Kjolen,

O de klæde dig, min Skat,

Som lidt Dug Violen.



VI

Hnn: Hele Stadsen som en Klud

Jeg har Grund til Klagen

Strømperne - Ei du min Gud,

Aldrig saae jeg Magen!

Han: Silkelokken falder ud -

Hvad gjør det til Sagen?

Du har været faur og prud,

Søde, hele Dagen.



VII

Hun: Immer falde Draaber smaat

Gjennem Bøgens Duske,






Og I Mørket Ikke godt

Kan man Veien huske!

Han: Ak, hvad siger vel lidt Vaadt?

Søde, lad det ruske!

Bedre end et Herreslot

Er de tætte Buske.