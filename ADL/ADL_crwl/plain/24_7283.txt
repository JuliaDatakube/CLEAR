VED EN CONFIRMATION

1 April 1873



Ak, hvad er vel min svage Sang

Og Harpen, som Du knap kan høre,

Mod Kirkens Røst og Orglets Klang,

Som endnu toner i Dit Øre?



Og hvad er al Veltalenhed,

Som Jordens Kløgt vor Tunge lærte,

Imod Dit Løfte og Din Ed,

Som kom fra et uskyldigt Hjerte?



Snart viser Verden Dig sin Fryd,

Og Glæden krandse vil Din Pande:

Gid da i Alt en sagte Lyd

Af Paaskeklokken sig maa blande!



Træd frejdig kun i Livet ud,

Og vil sig mørke Skyer nærme,

Ifør Dig Rustningen fra Gud,

Og Himlen selv vil Dig beskjærme!