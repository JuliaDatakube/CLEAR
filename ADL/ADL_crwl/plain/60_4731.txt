Cordouan.



Med Stemme lav og Øjet sænket

Sit Ærind han fremstammet fik!

Den rige Handelsherre skænked

Ham kun et haanligt Sideblik.



Sveddraaber fra hans Pande rulled

Mer hastig, end fra Læben Ord;

Den Gamle sad saa kold som Guldet,

Der stod i Stabler paa hans Bord.



Omsider var hans Tale færdig,

Og taus sin Dom han vented paa;

Da rejste ogsaa, stiv og værdig,

Hans Rheder sig og talte saa:






"Mit Skib - det fører I med Ære;

"Mit Barn - det er en anden Sag;

"Det anstaar hende ej, min Kjære;

"At sejle under Eders Flag.



"Ja, stod I end paa Ærens Stige,

"Var gammel Æt I stammet fra,

"Var I ved Rigdom halvt min Lige -

"Jeg vraged Jer maaske endda.



"Let derfor snarest Eders Anker!

"Og vil I blive i mit Brød,

"Saa sænk de elskovssyge Tanker

"Ned i Atlanterhavets Skød."



Han gik - og snart hans Bramsejl svulmed

Igjen af Havets friske Vind,

Og Dagens haarde Gjerning dulmed

Den bittre Smerte i hans Sind.



Men hun, som ikkun elsked Manden,

Og ei hans Rang, hans Byrd, hans Guld,

Brød sig om ham og ingen Anden,

Og var den Fjerne tro og huld.






Hun, der besad i Arv og Eje

Sin Faders egen Viljekraft,

Lod ingen Magt sin Nakke neje,

Men bar sin Sorg og gav ej tabt.



Sit Smil hun ej bag Taarer dulgte,

Men det var koldt som Sneens Blink;

Og hendes Øje Ingen fulgte

Af dem, der sprang paa hendes Vink.



Forgjæves venter hendes Fader

Et andet Kjærlighedens Gry;

Forgjæves han sit Hus oplader

For Liv og Lyst, for Land og By.



Parises Herlighed og Vrimmel

Besejrer hendes stolte Sind

Saa lidt, som Andalusiens Himmel

Med Roser maler hendes Kind.



Men Tiden gaar - og Livets Kræfter

Bort fra den Gamles Lemmer fly,

Og han begynder tænke efter

Paa Ting, der er ham ganske ny.






Ej sine Penge mer han tæller,

Men Dagene, han har til Nat;

Og han ser aaben Gravens Kjælder

For sig, men ikke for sin Skat.



Han regner ej sin Handels Renter

Nu, men sin Handlings Facit ud,

Og ser, at tusinde Procenter

Betale ej hans Gjæld til Gud.



Han ikke mer Metaller vejer,

Men Ordets Sølv og Tankens Guld,

Og undres paa, hvor Skaalen svajer,

Som om den var af Avner fuld.



Han ser paa hende, der er levnet

Alene i hans Varetægt: -

Har han for hende Vejen jevnet,

Og lettet hende Livets Vægt?



Har han ej hendes Hjerte saaret

Til Døden med hovmodigt Sind?

Har han ej hendes Lykke kaaret

Til Offer for et usselt Skin?






Paa hendes hvide Pande sporer

Han Mærkerne af Sorgens Hæl,

Og hendes stumme Øje borer

Som giftig Pil sig i hans Sjæl.



Da smelter han, - og mens han glatter

Med visne Fingre hendes Haar,

Han hvisker: "Vær nu glad, min Datter!

"Snart kommer Han, hvem Du attraar.



"I Cadix han en Ladning hented;

"Saasnart han lander, er han din.

"Saa faar Du Bod, for Du har ventet.

"Sy altsaa paa dit Brudelin!"



Hun sy'de; - og imens hans Sejler

Ad Havet mere fløj end krøb,

Og snart det spanske Kap den pejler,

Og styrer mod Girondes Løb.



Alt dybt i Horizonten øjner

Han Fædrelandets lave Kyst;

Da mulner Himlen, Havet højner

I voldsom Bølgegang sit Bryst.






Og Stormen ud af Skyen farer,

Og pidsker Bølgerne til Skum,

Og kun et enkelt Lynglimt klarer

Det tætte, sorte Himmelrum.



Hans sikkre Sandser dog ej glippe,

Og rigtig har sin Kurs han sat; -

Men midt i Løbet staar en Klippe,

Der op af Dybet voxer brat.



Lumsk under Fladen den sig dølger;

Naar Havet soler sig i Ro,

En Kam af aldrig trætte Bølger

Advarer for dens hvasse Klo.



Nu, da hans Spryd er Synets Grændse,

Og Havet hvide Roser bær,

Han paa sin Lykke frem maa lændse,

Og kommer - Cordouan for nær.



Som spiddet Flue Skibet hænger

Et Øjeblik paa Klippens Top;

Saa ruller der en Sø - det krænger,

Og Havet har sit Rov slugt op.






Skum blev Kaptainens Bryllupslagen,

Og Brændingen hans Brudeseng, -

Det meldte dem et Bræt, som Dagen

Derpaa drev op ved Flodens Eng.



Da slukkedes den Gamles Øje

I Sorg og Anger, Angst og Gru;

Hun lærte sig for Gud at bøje,

Og tog sit Kors med ydmyg Hu.



Men dette Guld, der havde suget

Al hendes Faders Sjælefred;

Der som en Drage havde ruget

Paa hendes unge Kjærlighed;



Der havde hendes Vilje lænket,

Og tvende varme Hjerter skilt;

Der havde Himlens Love krænket,

Og hende Livets Foraar spildt, -



Det gad hun ikke gjemme ene,

Men bort det til et Storværk gav;

Det sænked hun som Kæmpestene

Ned i sin tabte Brudgoms Grav.






Hvor Klippen stod med skarpe Sider,

En Huggetand i Flodens Mund,

Snart over Havets Flade skrider

Et muret Bjerg, en Fæstning rund.



Den skal ej trodse Landets Fjende,

Men Stormens Magt og Bølgens Brud,

Og Trøst og Tryghed fra dens Tinde

Skal straale over Havet ud.



Den minde skal om ham, der døde,

Idet den frelser Manges Liv;

I Kalken Enkens Taarer fløde,

Men den skal fryde mangen Viv.



Thi højt et mægtigt Taarn sig strækker

Fra Stenkolossens faste Plan,

Omsat af ranke Søjlerækker,

Der bær' dets luftige Altan.



Forinden, bag Kapellets Bue,

Guds Moder troner, høj og ren,

Og derfra flyver Troens Due

Tilsøs med Haabets Oljegren.






Men øverst Taarnets Kegle ender

Sig som et kuplet Marmortelt,

Hvorfra et Fyr hver Nat udsender

Sit Lys vidt over Havets Felt.



Trehundred Aar er gangne siden:

I Højde voxed Taarnets Krop,

Og hvad der gnavedes af Tiden,

Har andre Slægter pyntet op.



Men at det var en ædel Kvinde,

Som Frankrigs Eddystone har skabt,

Det er et Sagn, et helligt Minde,

Som Havets Sønner ej har tabt.



De huske det, saa tidt de pløje

I Storm og Mulm den spanske Sø,

Og deres Tanker sammenføje

Med Himlens Jomfru Jordens Mø.



Og naar de Taarnets klare Øje

Opdage over Himlens Rand,

De tause deres Hoved bøje

ForJomfruen af Cordouan.