Overvintring.



Hvor er det frydeligt at see,

naar ranke Rosenstammer,

der skjærmedes mod Frost og Snee

i deres Granekammer,

ved Foraarstide dækkes af

og rejse sig som af en Grav,

slaa ud i Roser røde

og højt i Solen gløde.








Og mere frydeligt endnu,

naar tvende Hjerters Tanker,

der fletted sig med Elskovshu

som Slyngerosens Ranker,

ej knuges under Frostens Tryk,

ej bøjes under Stormens Ryk,

ej sygner eller splintres

men frelste overvintres.



Dog allerfrydeligst at see,

naar Hjertet stedt i Fare

dog midt i Verdens Fygesnee

kan Tro og Haab bevare !

naar intet af det Liv gaar ud,

som lagdes i vort Bryst af Gud,

saa Sjælens Blomsterblade

ej Ormene skal made.



Men frygter Du, at Frostens Tand

det Blomsterliv skal stjæle,

frygt ej - thi Ingen dog som Han

kan overvintre Sjæle!

Med Julegrønt han skjøtter os,

med Kraftens Ord han støtter os,

og dybt i Hjertets Mulde

han varer os for Kulde.



Maaskee Han til sin Roses Røgt

maa bruge Tjørnekviste -

hav ej for Tornekronen Frygt,

han vil kun ej Dig miste!






Sidst over Gravens Vintervand

hans højre Haand os lodser,

og planter saa i Livets Land

de dyre, frelste Roser!