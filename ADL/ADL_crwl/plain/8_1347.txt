Kræ-Tammesen i Morgenstemning



Hur æ Maarer endda er skjønn om æ Sommer,

naar æ Soel kommer

aa gir Kulør

te Mark aa Moold aa Bakker aa Daahl!

Æ Kukmand maa kukk, aa æ Kok maa gaahl -

di ka mærk', te Worherr er i godt Humør.



Æ Daagg ligger blank øwwer Engg aa Awwer

aa all' Guds Gawwer.

Vipper aa Stjælk

rækker sæ høtter aa høtter op,

som om di trow, te æ Kjahr aa æ Top

sku aller faa Plads under Buunmands Bjælk!






A ska altid tidle op for aa taahl

te Piger aa Kaahl

aa sætt dem i Værk.

Æ Kaahl di gaaver aa puster aa rækker sæ,

saa hver en Seen' i djer Fjæs fortrækker sæ -

æ Piger skulter djer Maww me' djer Særk.



A gaar somtid udd i æ Kjørres aa stalker,

destaand di malker,

aa praater en Graan

me' æ Piger - saa gaar djer Arbejd saa rask,

for kommer di tidle op aa er dwask',

ka di 'jar sidd aa soww me' æ Patt i æ Haand.



Saa gaar a laangs me' Diger aa Groov

aa seer te' de', der er minn tehoov:

Æ Stro er laangg,

æ Vipper er taangg,

æ Fowwl di sjønger, som om di holdt a' mæ,

men Kjahr dem stæler di Fannen ta mæ.