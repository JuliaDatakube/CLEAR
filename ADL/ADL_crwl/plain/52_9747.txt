Hymenæer.



I.

Eensom er et Hjertes Lykke,

Som en fangen Fugls i Buur,

Naar det ei et Hjem kan bygge

Med en ligestemt Natur.

Eensomt Mandens Dage rinde,

Livet har hans Stræben deelt;

Eensomt - til en tro Veninde

Giør hans Stræben til et Heelt.



Thi fra Hjertets Dybder stiger

Uafviselig en Røst,

Der i tause Timer higer

Hen til et beslægtet Bryst.

Videnskab og Kunst forgjæves

Vil erstatte os vort Savn.

Øiet fyldes, Brystet hæves,

Læben stammer ømt et Navn.






Dette Navn, som taust vi hylde,

Er vort Væsens sande Bliv,

Er en Tilflugt, er en Fylde

For et spredt og trættet Liv.

Hvad for Ingen vi kan klage,

Og til Ingen kan betroe,

Finder hos en kjærlig Mage

Kjærlig Trøst ved Arnens Bo.



Elskte Par, hvis Hu besjæltes

Af den samme, stæke Magt,

Gode Genier formæltes

Eders nys indgangne Pagt.

Sangen tier. Eders Lykke

Anbefaler Musen mild

Til Penaterne, der bygge

Husets Held ved Arnens Ild.



II.

Vintren løfter Sceptret over Skoven,

Rigt besat med Isens Diamant.

Froften midt i Flugten standser Voven,

Rimen blomstrer der hvor Løvet svandt.






Æolus trompeter, Eurus stormer,

Sneen jages vildsom. hid og did.

Livet præges ud i strenge Former,

Strengt og stærkt som Nordens gamle Tid.



Ak, mens her paa Vinduet en Flora

Trives altfor glimrende og smukt,

Løfter sig i Sydens Lund Aurora

Daglig ung og varm, med Blomst og Frugt.

Guitarstrengen klinger; ømt dens Klage

Blandes med Orangetræets Duft.

Ak, at jeg som Trækfugl kunde drage

Hen til Syd, til Bajæ's klare Luft!



Bort med Klager! Syden er herinde,

Sydens Varme, Vinens Sangens Lyst!

Vintrens Strenghed ei formaaer at binde

Guitartonen eller Hjertets Røst.

Skyerne, der hisset sneegraae jage,

Drivende fra Vesterhav og Belt,

Kalde os til Glæden, mens de drage

Sammen over Norden som et Telt.






Her, hvor Venskab i en tæt Forgrening

Snoer sig mellem Alle ved vort Bord;

Her, hvor Elskovs mystiske Forening

Hviskes mildt i Hymenæens Chor,

Her i Sangen klinger Tambourinen,

Kastagnetten slaaer i Pulsens Tact;

Her er Sydens varme Liv i Vinen,

Her dens Lyst ved Kjærlighedens Magt.



Vinterdage! Østens blege Strimer!

Eder hilser et erkjendtligt Chor.

Tak for hine sværmeriske Timer,

I os efterlod i eders Spor.

Ruderne med Diamant-Bouquetter

Ei forvirre kan den glade Gjæst:

Kjælighed og Venskab, veed han, fletter

Krandsen her ved Kjærlighedens Fest.