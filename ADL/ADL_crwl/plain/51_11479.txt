FRA LANDSBYEN.



Hans Kinder de var fregnede,

hans Næse den var blaa,

hans Læber de var blegnede

og farvede af Skraa.



Hans Haar stod om hans Hoved

som pisket Skorstensrøg,

hans Aandedræt var mættet

af Brændevin og Løg.



Hans Ben var stokketynde,

og Brystet smalt og fladt,

i Krop og Væxt en Mynde,

i Hovedform en Kat.






Men rig som bare Pokker

var denne grimme Mand,

og derfor tog den smukke

Sofie ham til Mand.



Hun plejede og passed

den ækle gamle Bjørn,

blev krammet af hans Labber

og Moder til hans Børn;



blev graa og grim og gammel,

som det er Livets Hang

at gjøre det, der ofte

var ungt og smukt engang.



Men jeg har set Sofie

gaa bag sin Husbonds Gaard,

og naar hun kom tilbage,

var Øjet rødt af Graad.



Og jeg har set Sofie,

med et gaa rent istaa,

og jeg har længe gjættet,

hvad saa hun tænkte paa.



Saa tænkte hun paa Søren,

den stakkels kjønne Fyr,

med hvem hun havde digtet

saa mangt et Æventyr.



Han var saa smuk som fattig

og elsked hende ømt,

men siden er som skuffet

til Amerika han rømt.



Hun tænker paa en Aften

i et maanelyst Krat,

hun tænker paa en anden

og tredje Sommernat.






Hun tænker paa hans Kys,

der var sødere end Vin,

hun tænker paa hans Haand,

hvor den var god og fin.



Hun tænker paa, hvorledes

den gled i hendes Haar

og vakte dunkle Ønsker,

der løstes ud i Graad.



Hun tænker paa hans Ømhed,

hans Ild, hans Elskovsbrand -

og dernæst gaar Sofia

ind til sin grimme Mand.

Sommer 1892.