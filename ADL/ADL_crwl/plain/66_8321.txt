NATTEVAGT(1837)



Naar Alting gaaer til Hvile

Hvad Dagen kaldte frem,

Naar alle Taager ile

Til deres dunkle Hjem,

Naar Solens Glimt sig fjerne,

Mens af hver Sky forladt

Den evig faste Stjerne

Staaer paa den stille Nat:



Da synker hen i Dvale

Hver Drøm, vi stige saae;

Den store Sandheds Tale

Vi kan igjen forstaae;

Vi kan igjen fornemme

Den Kraft, vi bæres af,

Den skjulte Aandestemme,

Hvis Røst os Tanker gav.



Og dybt i Sjælens Indre

Sig aabner da et Blik,

Hvis Flugt ei Skranker hindre,

Hvis Syn ei Grændser fik;

Med det vort Hjem vi skue,

Et større Fædreland

End denne lille Tue,

Som ei os holde kan.



Det Sørgeligste klinger

Harmonisk da og smukt,

Det Tungeste faaer Vinger

Til mægtig Himmelflugt,

Det Ringeste forsvarer

Sin Plads i Livets Krands,

Det Mørkeste sig klarer

I disse Straalers Glands.






Og i vor Aand sig sænker

Den store Fader-Aand,

Som løser alle Lænker,

Og bryder alle Baand;

Og naar de sidste falde,

Da føle vi medeet:

At Gud er Alt i Alle,

Og Alle kun er Eet.