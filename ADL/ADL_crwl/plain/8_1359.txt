En Løvfaldsdag



Højt i Skovens Toppe

slider Jordens Blæst.

Dybt i Skovens Dale

Sol og Stilheds Fest.



Bunden dækt med Laser

af Skærsomrens Dragt -

skønne syge Farver,

Dødens arme Pragt.






Under Blæstens Lydhvælv,

Grenes Knirk og Pib,

sidder jeg og drømmer

som et sunket Skib.



Vindens tætte Susen

tvinger sig mod Syd.

Ned til mig det tabte

drypper uden Lyd.



Højt jeg hører Livets

mødige Vokal,

sidder selv og smiler

som i Glemsels Dal.



Over mig gaar Tidens

hvileløse Strøm.

Bundens Lys og Skygge

er som dødes Drøm -



Gamle Dages Solskin,

tusindaarig Fred,

her, hvor alt det tabte

saligt synker ned.