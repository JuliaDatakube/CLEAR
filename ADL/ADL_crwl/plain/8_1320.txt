Spillemanden



Ved Sommerfarvernes festlige Glans,

drukken af Evigheds dybblaa Bæger

spiller Pan til en Galningedans.



Ung ligger Jorden under Himlens Blaa,

alle Vange grønnes saa vide,

dejlige Piger danser derpaa.



    »Dans i jer dristige Sommerdragt,

    Solskin skal svimle jer ind i Øjne,

    Dansen skal gaa i knitrende Takt!



    Dans, saa det suser omkring jert Sind,

    suser, som hist, hvor Solskyen sejler,

    dans, som I fo'r for en Hvirvelvind!






    Dans, saa Blomsterne brister i Blod,

    hvor jere fejende Fødder farer!

    Dans, saa I synker ned for min Fod!«



Fløjten tav. Deres Sjæle han skuer

skælve Farvel i leende Vaande

hen gennem Lemmernes bævende Buer.



Straks han en knivskarp Tone stryger

ud af en Fjol med en eneste Stræng,

og med et Hvin deres Sjæle fyger -



Fyger som Avner mod Himlens Sol,

fyger som Avner for evige Vinde

i Sommerdagen, der leves i Blinde.