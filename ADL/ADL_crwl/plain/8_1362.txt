Hvidenæs



Og Bølgen gaar om Hvidenæs,

og i det tørre stride Græs

der træder Vind med trange Suk

de kolde Skyggers lange Vugg.

Imod en solskinstændt Natur






staar Jordens Mørke spændt paa Lur.

Paa mørke Bredning gynger Skær,

og hæse Søer synger her.

Og vaade Planter drive ind

for aabne Himles stive Vind.

De blinde Bølger sorteblaa

igennem Havets Porte gaa

med salt og søvnig Klagesang

om alle Dages Gang.



Om alt og intet Striden staar,

med Lys og Mørke Tiden gaar.

Og Livet gennem Lys og Mulm

sig kaster frem i Gys og Svulm -

ja, alt det lever, alt det dør

som Skummet over salte Søer.

Den Barm, hvorved du lider bedst,

har skiftet gennem Tiders Blæst,

er kun en midlertidig Form

for Bølgen i en smidig Storm,

og dybt i Blodet Toner gaar

fra Lystens Millioner Aar,

en Afgrunds purpurrøde Sang

om vildsom Grødetrang.



Og Hytter staar ved Hvidenæs,

og i det tørre, stride Græs

gaar Fiskergubbens magre Ko,

ser fjerne gode Agre gro.

Spørg Gubben om det skabtes Værd,

hans hele Liv fortabtes her.

Med karrig Jord og vreden Sø

han stred og vil i Reden dø.

Han flytter snart sin Bolig ned

i Muldens mørke Rolighed.

Man Sørgesang istemmer klart,

men de, der lever, glemmer snart.






O - dryppende Sekunders Sang

om Drømmens Undergang.



Ensformig suser Søens Vind

mod Markens Korn og Møens Kind,

en evig Flygtning i vort Blaa,

forglemte Røsters: »Vi forgaa!«

Den kom i Urtids Himle løs,

da Kloden ung i Svimle gøs.

Med Kulden skarp og Kviden vild

den sang i Søvne hviden Ild.

Al Glemsels blaa Alvidenhed

den synger gennem Tiden ned,

alt Suk mod Drømmens skønne Borg,

al Efteraarets grønne Sorg,

alt Sus i alle Tiders Græs,

som var paa Hvidenæs.