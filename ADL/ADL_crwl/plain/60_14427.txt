Grundloven.



1.



Loven blev til, hvormed Landet skal bygges,

Træet er sat, hvoraf Slægter skal skygges,

Marv er i Stammen, og sund er dets Rod.

Broderlig delte vi, Høje og Lave,

Karrigt ej Kongen udmaalte sin Gave;

Vi havde Mod til at ta' derimod.








Men, hvad vi fik uden Kamp, er ej vundet,

Sejerens Krands er endnu ikke bundet;

Kampen vil komme, og nu er den nær.

Det gaar ej godt, om vi styre iblinde;

Udenfor kule de østlige Vinde,

Og her forinden er Klipper og Skær.



Dog skal det gaa, naar med Lempe vi fare

Og ta'r paa Vinden og Voverne Vare,

Ja, naar hver Mand kun vil gjøre sin Pligt;

Naar vi for Skygger kun ikke er bange,

Naar vi ej dysses af Selvsygens Slange,

Men har det Hele og Alles i Sigt.



Derfor kun fremad til Kamp og til Sejer!

Ej vil vi spare de Kræfter, vi ejer.

Naar vi for Dannemarks Fremtid skal slaa.

Kongen er trofast, han vil ikke svige,

Folket er enigt, det vil ikke vige:

Landet skal bygges, og Loven skal staa!






2.



Paa Danmarks rige Slette

Engang et Majtræ stod,

Som Frederik den Sjette

For Folket plante lod.

Det kaldte os til Thinge

Alt med sin Fane grøn;

Derhen vi skulde bringe

Vort Ønske og vor Bøn.



Tynd var kun Træets Krone,

Og Stammen var kun kort,

Og Bønnens svage Tone

I Vinden døde bort;

Men Bladene, de spæde,

Jo Haabets Farve bar,

Og derfor Folkets Glæde

Og Trøst det længe var.



Da mørkned Danmarks Himmel,

Og Kampens Torden lød,

Og Fjenders tætte Vrimmel

Sig over Sletten gød;

Men Folket, uforskrækket,

Stod fast om Kongens Stol,

Og gjennem Uvejrsdækket

Brød frem vorJunisol.








En anden Fredrik talte:

"Mit Folk skal være frit!" -

Da højt sig Træet hvalte,

Da bredte det sig vidt;

Da blev dets Blade tætte,

Da skød det Grene ny,

Saa hele Danmarks Slette

Det Skygge gav og Ly.



Hil staa det i sin Sommer,

Vort danske Frihedstræ;

Thi Livets fagre Blommer

Skal trives i dets Læ,

Og Himlens Fugle sjunge

Skal under Løvets Hang,

Og Folkets Røster runge

Med gammel nordisk Klang!



Hil Ham, som villig valgte

At styre frie Mænd,

Som holdt det Ord, han talte,

Og Intet tog igjen!

Hil hver en ædel Stemme,

Som var hans Villies Tolk!

Hil Friheden herhjemme!

Hil Kongen og hans Folk!






3.



Velkommen, Folkets Foraarsdag,

Med Frihedssolen oppe

Og Millioner grønne Flag

I Bøgeskovens Toppe!

Du er en Grændse, der blev sat

Imellem Trældoms Vinternat

Og Manddoms Sommerdage.



Vor Frihed er endnu en Vaar,

Der lover mer end yder,

Hvori en Fremtidssæd vi saa'r,

Men ej dens Frugter nyder;

Og Mangen tabte Haab og Mod,

Og sine Arme synke lod,

Fordi han fandt kun Møje.



Og Solen varmer end ej ret,

Og Nattefrosten lurer

Paa Spirerne, der pippe spædt

Af Markens nye Furer,

Mens en ufrugtbar Hvirvelvind

Koldt over Landet blæser ind

Fra Sønden og fra Østen.








Men vi har Haab, og vi har Tro,

Og vil ej trætte blive;

Thi paa os selv det vil bero,

Om Sæden Frugt skal give.

Mod Trusel kjækt vi sætte Trods,

Og Danmarks Konge staar med os,

Og Gud vil skænke Lykke.



Velkommen derfor, Foraarsdag,

Som endte Vintrens Mørke!

Du bringe skal vor gode Sag

Hvert Aar forøget Styrke!

For Danmarks Land, for Folk og Drot

Du varsler rigt, Du lover godt!

Og vi skal Løftet holde!