Augustnat



Marken dufter af modent Korn

en sildig Aften i Høst, -

op over Fjorden et Maanehorn

stiger i yderste Øst,

stanger ind i en liden Sky

et gyldentblødende Saar,

mens hen over Vover og Vange

Vinden vaklende gaar.



Langs Skoven fører den alfar Vej,

furet af Hjulets Fælg, -

Løvet gaber i Møde mig

med tusinde Skyggesvælg;

Skoven lurer med skumle Hvisk,

lumsk som en hungrig Trold - -

jeg aner de Svælg saa dybe

som Helved og Hedenold.



Skyerne sejle i sindig Flok,

flade og sorte de ses,

den største ligner en Djævlerok

med en Taagefinne-Kres;

de strække gennem det Evigblaa

Luffer og Tunger ud; -

tyst mellem Skyernes Rande

kastes med Stjerneskud.



Natten rider paa Jordens Ryg

i Rummet sit Elverridt,

rækker sin Skaal, og jeg drikker tryg,

til Nattens Væsen er mit.

Elske dig Gud, min Hjertenskær!

Jegelsker den store Nat,

rider med hende i underligt Vejr,

elverskudt, besat .....