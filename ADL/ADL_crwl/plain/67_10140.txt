BLOMSTERBILLEDE



Stedmorsblomster ved Tusmørketid,

en gul, en blaa, en hvid.

Hvor broget i lysende Tavshed de staa,

de gyldne saa blege, saa dybe de blaa,

som var de beredte ved Tusmørketid

paa at tale med den, som er hvid.



Stedmorsblomster i Aftengraa,

den hvide søger om Trøst hos den blaa:

"Ak elskede Stedmoder, vær min Mor,

jeg har i mit Hjerte en Sorg saa stor.

Forlad mig ikke, naar Dug falder paa!

Den hvide vil altid forstaa den blaa."



Den blaa vil altid beskærme en hvid

i Aftensvale ved Tusmørketid.

Thi sé, hvor den hvide er straalende ren

med tusinde Dugstænk som Ædelsten.

Men begge skælver i Bedenes Skjul

og ræddes for den, der er flammende gul.