LÆNGSEL EFTER NEAPEL



I Dag brænder jeg efter Neapel,

det brede, paa Vulkaner fra umindelige Tider myldrende

og altid splinternye!

Dronninge-Søstaden i Pjalter,

hvor det hellige vilde Sollys er hverdags

som Skidenheden og Støvet,

den alle Rammer brydende Hverdag

i det uoverkommelige Neapel.



Jeg brænder efter Bølgeslaget og de travende Heste

og den lurvede Markedsgade ved Mørkets Frembrud,

hvor Pigen talte sit grove Fransk fra Algier,

og Arabere og Marokkanere i sjældne Dragter

tilbød endnu sjældnere Varer og Tjenester.

Jeg brænder efter disse Bølger og Bredder,

hvor Oldtid og Middelalder og Nutid

har elsket og æventyret,

har kriget og snigmyrdet og drevet Handel,

væltet i Tyranner og Blodbad,

der kun gjorde Jorden rigere paa Mennesker.

Det ganske uoverkommelige Neapel!

- hvor den skønne Svælgen i helliglange Klæder

løser sit Haar og sine Blomster for den korte Lystighed,

hvor Gyderne har slimet Mørke til Knivstik og Forbandelse.

hvor alle Violiner er falden i Rendestenene

for at have des højere Himmel at juble imod

(de vaade himmelfaldne Violiner)

men Rendestenene udspyr Fiskerprinsesser

og Tiggergydernes Kloakmund

eneste levende Vandliljer og Madonnaer.






Aa hvor strømmer de, færdes de

paa det solbelagte brede Via Roma!

Helt oppe fra det store Musæum

og helt ned mod Havnen - denne statelige Hverdag!

Kaffehusene og Posilipo-Vinen

og Damen fra det nærliggende Salerno,

som skyllede op midt i Trængslen,

en Legemgørelse af Via Roma.



Og jeg brænder efter de mørke Kirker,

kryptagtige med Altre,

hvor bodfærdige, sortbeslørede Syndersker

knæler for Hellighedens Lys og hvide Roser

og søger umulig Skygge

i en halvhedensk Gudsdyrkelse.

Og Damen fra Salerno

- en eneste Solbølge

i en sort Særk af Silke!