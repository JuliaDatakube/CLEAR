PARISERINDE



Af Garderobe har hun ikke mer paa

end Hudens Hvide taaler i et rødt

Livstykke af Flanel. Et Genskin blødt

af hendes sorte Øjne sværter Alt, hun ser paa.



Hvert hendes Bryst har en saa opret Stilling

som for at maales med sin Søster-Tvilling

og dog et Fald: saa Skymulm mig ommørkner

og nærved Kanaans Land forgaar min Sjæl i Ørkner.



Al Ting er fast. Dog: samle til et Hele

de mange kære, kendte Enkeltdele,

det er til sidst en meningsløs Bestilling.



Thi nøgen, i en Haarvæxt mørk og svær,

er denne Skabning vel en Trone værd

og anslaar kun sig selv til nogle Skilling.