ArabeskTil en Haandtegning af Michel Angelo.(Kvindeprofil med sænkede Blikke i Ufficierne.)



Tog Bølgen Land?

Tog den Land og sived langsomt

Rallende med Grusets Perler

Atter ud i Bølgers Verden?

Nej! den stejled' som en Ganger,

Løfted' højt sin vaade Bringe;

Gjennem Manken gnistred' Skummet

Snehvidt som en Svanes Ryg.

Straalestøv og Regnbu'taage

Sittred op igjennem Luften:

Ham den kasted',

Ham den skifted',

Fløj paa brede Svanevinger

Gjennem Solens hvide Lys.



Jeg kjender din Flugt, du flyvende Bølge;

Men den gyldne Dag vil segne,

Vil, svøbt i Nattens dunkle Kappe,






Lægge sig træt til Hvile,

Og Duggen vil glimte i hans Aande,

Blomsterne lukke sig om hans Leje,

Før du naaer dit Maal.

- Og har du naa't det gyldne Gitter

Og stryger tyst paa spredte Vinger

Henover Havens brede Gange,

Henover Lavrers og Myrthers Vover,

Over Magnoliens dunkle Krone,

Fulgt af dens lyse, roligt-blinkende,

Fulgt af dens stirrende Blomsterøjne,

Nedover hemmeligt-hvidskende Iris,

Baaret og dysset i graadmilde Drømme

Af Geraniernes Duft,

Af Tuberosers og Jasminers tungtaandende Duft,

Baaret mod den hvide Villa

Med de maanelyste Ruder,

Med dens Vagt af høje, dunkle,

Høje, rolige Cypresser,

Da forgaaer du i Anelsers Angst,

Brændes op af din skjælvende Længsel,

Glider frem som en Luftning fra Havet,

Og du døer mellem Vinrankens Løv,

Vinrankens susende Løv,

Paa Balkonens Marmortærskel,

Mens Balkongardinets kolde Silke

Langsomt vugger sig i tunge Folder,

Og de gyldne Drueklaser

Fra de angstfuldt-vredne Ranker

Fældes ned i Havens Græs.



Glødende Nat!

Langsomt brænder du henover Jorden;

Drømmenes sælsomt skiftende Røg

Flakker og hvirvles afsted i dit Spor.

Glødende Nat!

- Viljer er Voks i din bløde Haand,

Og Troskab Siv kun for din Aandes Pust,






Og hvad er Klogskab lænet mod din Barm?

Og hvad er Uskyld daaret af dit Blik,

Der Intet seer, men suger vildt

Til Stormflod Aarens røde Strøm,

Som Maanen suger Havets kolde Vande?

- Glødende Nat!

Vældige, blinde Mænade!

Frem gjennem Mulmet blinker og skummer

Sælsomme Bølger af sælsom Lyd:

Bægeres Klang,

Staalets hurtige, syngende Klang,

Blodets Dryppen og Blødendes Rallen

Og tykmælt Vanvids Brølen blandet

Med purpurrøde Attraaes hæse Skrig ...

- Men Sukket, glødende Nat?

Sukket, der svulmer og døer,

Døer for at fødes paany,

Sukket, du glødende Nat?



Se, Gardinets Silkevover skilles,

Og en Kvinde høj og herlig

Tegner mørk sig mod den mørke Luft.

- Hellige Sorg i dit Blik,

Sorg, der ej kan hjælpes,

Haabløs Sorg,

Brændende, tvivlende Sorg.

- Nætter og Dage summe over Jorden,

Aarstider skifte som Farver paa Kind,

Slægter paa Slægt i lange, mørke Bølger

Rulle over Jord,

Rulle og forgaa,

Medens langsomt Tiden døer.

Hvorfor Livet?

Hvorfor Døden?

Hvorfor leve, naar vi dog skal dø?

Hvorfor kæmpe, naar vi veed, at Sværdet

Dog skal vristes af vor Haand en Gang?






Hvortil disse Baal af Kval og Smerte:

Tusind Timers Liv i langsom Liden,

Langsom Løben ud i Dødens Liden?



Er det din Tanke, høje Kvinde?



Tavs og rolig staaer hun paa Balkonen,

Har ej Ord, ej Suk, ej Klage,

Tegner mørk sig mod den mørke Luft

Som et Sværd igjennem Nattens Hjerte.