Purpur



Skærsommerens Nat er urolig,

Skærsommerens Nat er varm.

Lyset drømmer og vaager

ved Jordens drømmende Barm.



Hvad er det? Forvandles mit Væsen?

Blir jeg en anden nu?

Der vaagner — hvad er det, der vaagner?

Dybt i min blege Hu.



Det er Purpur — løndomsfuldt Purpur,

en mørk og dejlig Glød,

der brændte og brød sig igennem,

dybt fra mit Væsens Skød.





Der vælder frem fra mit Hjerte

en hemmelig Vellystflod.

De lukkede Øjne svælger

i Himle som Purpurblod.



Oh, hellige Purpur! Forraad mig

din Løndoms dybttonende Pragt.

Forvandlet! — Nu føler, nu ved jeg,

oh, Purpur! — Din grufulde Magt.