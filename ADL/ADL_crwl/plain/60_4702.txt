Bondefriheden.(Ved Hørsholm Amts Hundredaarsfest.)



Der var en Tid, da Kongeslottet spejled

I Søens Flade sine Fløjes Pragt;

Da i dets Sale trængtes Alt, som bejled

Til Gunst og Naade, Herlighed og Magt;

Da Marmorguder stod i Havens Gange

For lønligt Raad og Elskovs Møde Vagt;

Da Hjorten flygted gjennem Skoven bange,

Saatidt "det høje Herskab" drog paa Jagt.



Det var en usel Tid. - Et Folk af Trælle

Sled Livet hen i Selvforagt og Nød;

Det voved under Svøben knap at sprælle,

Den Aand, der skulde vækket det, var død.

Vel steg der dybe Suk fra Bondens Hytte,

Og ædle Hjerter vaandedes derved:

Men Egennytten klamred fast sit Bytte,

Og stærblind Fordom saa' ej, hvad han led.



Den Tid forsvandt. - Det stolte Slot er borte,

Adspredt og slukt al Glandsen, det har gjemt,

Og Nøden endt, der tigged ved dets Porte,

Og Klagen, som det lytted paa, forglemt;






Thi Ødemarker blev til Agre rige,

Og Kvæget lejres, hvor kun Hjorten løb;

Hvor Hytter raved, stolte Gaarde stige,

Og frie Mænd staa der, hvor Trælle krøb.



Men Deres Minde, som i Tidens Mørke

Med Tankens Blik saa' Sandheds Morgenglød,

Og som med Hjertets Ild og Viljens Styrke

Den danske Bondes tunge Lænker brød, -

Det skal af Slægter efter Slægter æres

Og føde mandig Virken for vort Land,

Og Danmark gjennem Nød og Fare bæres

Skal af sin stærke, frie Bondestand.