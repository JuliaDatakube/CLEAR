EPITHALAMIUM



Epithalamivm

in honorem nvptiarvm viri celeberrimi,

antiqva generis Nobilitate et singulari Prudentia præstantissimi,

D. Johannis Kravse, Domini de Egholm, matrimonium contrahentis

cvm generosissima et pvdicissima virgine Christina Holck,

filia viri excellentissimi Dn: Johannis Holck, D: de Barreskov.

Scriptum a Clavdio Christophori Lyschandro.


EPITHALAMIUM.



Fama volat Danicæ, diversa per oppida gentis,

Sacra Choagenses ducere festa viros.

Et boreis illuc concurrere plurima terris

Agmina, solennes, exhibitura dies.

Causa nec ambigua est, quia te generose sequuntur

HANNO CRAUSENICÆ stirps generosa domus:

Ista luce tibi, sponsalia sacra parantur,

Intrat et in thalamos, virgo pudica tuos.

Turba subit procerum, Gethici cum milite regni,

Et flos arctoæ, nobilitatis adest.

Itur in antiquas, sacris concentibus, ædes.

Et pia soluuntur vota, repente Deo:

Acclamat populus, vivant sine fine beati,

Sponsus, et egregio sponsa decore nitens.

Hæc dum multisono, celebrantur in vrbe, tumultu

Perstrepit, et cunctas fama diserta vias:

Nec me contineo, quin sponte precantibus adsim,

Et pars sim turbæ parua volentis idem,

Cedat vt auspitiis iam lux hodierna beatis,

Atque sit, vt f_lix ista futura dies.

Sed licet o heros, nec te satis inclyte noui

Nec mea (quod credam) nomina forsan habes:

Id tamen efficiam, nec me debere negabo,

Hoc studium Pietas, obligat ista sibi.

Fama per has terras, tua me generosa movebat,

Et generis virtus, nobilitasque tui.