HØSTMORGNENS KLAMME TAAGESLØR. . .



Høstmorgnens klamme

Taageslør skjule

Bulevarder, hvis Træer

staa røde og gule.

Halmlæs i Rækker

forbi mig glide,

svævende bort i

det dampende hvide.



Naar Bladene drysses,

naar Stormene buldre,

jeg drømmer om stilfulde

Haver, som smuldre,

drømmer om Marmor:

Eroter, der kysses,

mens Frugt gaar i Trøske

og Bladene drysses.



Naar Træernes Kroner

staa frysende tynde,

jeg drømmer om Sale

af udsøgt Ynde,

jeg drømmer om Tanker

saa glødende fine,

om Ild i Kaminer,

om Druer og Vine.



Jeg drømmer om Ømhed,

hvor Kærtegn ej skiftes,

men skjult i de slyngende






Ordstrømme skriftes,

drømmer, mens Bladlig

i Luftbølgen sejle

om smaa bitte Handsker

og Rosennegle.



Nu veksles den viltre

Sommersolbrynde

med efteraarsbroget

farvefin Ynde.

Jeg bytter min Skov

mod en tæppelun Stue,

opgiver Frøknen

og elsker en Frue.