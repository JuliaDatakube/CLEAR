BRAHMINEN


I



Hvorfor, Bajadere, frister Du hin Brahmin

med dine Læbers Rødt og med dine Smil?

Véd Du da ej, at i Templet ved Ganges' Bred

gav han Indiens Gud hele sit Liv?







Hvorfor, Bajadere, drager Du ad hans Vej

med dine Længsels Blik og med dine Ord?

Ser Du da ej, at ikkun mod Ganges' Vand

Stirrer med Sorg i Sind den stakkels Brahmin?



Hvorfor, Bajadere, strejfer Du vel hans Kind

med al din Aandes Glød og med dit Haar?

Véd Du da ej, at selv om han længtes mod Dig:

Indiens Gud - tog jo hans Liv.

(1882.)


II.



Kom og lad mig flette

Roser i dit Haar,

Du, Glædens Præstinde,

og dans og blot

din dejlige Lænd,

skønne Præstinde.



Stum sidder Brahmas Søn:

Øjet uden Begær

hviler paa din fremmede Skønhed.

Ham bringer din Lænd

intet Budskab om Lyst.

Og ikke din høje Barm

er bølgende Puder

for hans Vellyst -

til at dække med Kys.



Ham er din hvide Hud

ikke levende Silke

ikke for hans Mund

og ikke for hans kælende Hænder;

og ej dine Læber

en blodig Blomst,

i hvis Sødme begravet

han drak Berusning.







Og dog - lad mig flette

Roser i dit Haar,

dans, Præstinde!

Kælen som Pantren i Spring,

kysk som Dommæas Søn,

skøn som en Jomfru fra Melos -

da maaske

vaktes han,

Sønnen af Brahma.



Ja - jeg vil flette

Roser i dit Haar,

Glædens Præstinde.

Selv vil jeg blotte din Lænd,

selv vil jeg binde dit Skørt.



Men han, ak, Brahmas Søn,

dog bli'r Dig fremmed.


III.



Jeg søgte ham, Brahminen,

under Palmernes Kroner,

spurgte ham stille,

mens Stjernerne tændtes:



Hvad er at leve?

- At maatte forsage!

Hvad er at nyde?

- At forbryde sig mod Gud!



Saa talte han, den Arme,

under Palmernes Kroner.

Ganges flød stille,

mens Stjernerne tændtes.