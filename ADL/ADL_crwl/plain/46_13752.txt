IIIDen anden Endymion



Rig ved meer end Phantasos formaaer,

Med Kronions Bæger, Søsterns Belte,

Under Nattens tause Stjernetelte

Hos indslumret Yndling Luna staaer.






Og han eier alt hvad Haabet spaaer

Naar i Længsel kjelne Hjerter smelte,

Naar sig Skjaldesangens Bølger velte

Under Roser fra Elysiums Vaar.



Liig Gudinden i den skjønne Mythe,

Ført af Hesper til min ringe Hytte,

Synker et Phantom fra Himmelen.



Undrende jeg stirrer, sukker, bæver,

Brændende min Sjel paa Læben svæver

Og i indbildt Lyst jeg daaner hen.