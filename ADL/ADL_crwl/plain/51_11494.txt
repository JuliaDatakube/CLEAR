SALMETONE.



Den sidste Sang af Dagen, det første Skrig af Nat

nu mødes under Himlens Buetage,

nu standser Dagens Fugle den glade Tagfat,

men Uglen udflyver for at jage.



Jeg er saa ræd i Natten, jeg er saa glad ved Dag,

min Jubel nærer sig ved Lysets Strømme,

men hejser Natherolden sit sorgsorte Flag,

da fyldes min Sjæl af Vemods-Drømme.



Da græder hvert et Minde, der før mod Himlen sang,

jeg gjæstes da af Bud fra Dødens Rige,

og alt, hvad jeg har syndet og fejlet engang,

som Skygger sig om mit Leje snige.



- O Dag bag dine Bjærge, vi venter paa vor Drot,

stræk ud dit Scepter over Jordens Flige!

thi er der ikke skrevet: at Lyset er godt?

Vær lovet, o Sol, jeg ser dig stige!

Jebjærg13/6 1894.