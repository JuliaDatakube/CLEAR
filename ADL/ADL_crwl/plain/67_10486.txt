SNE


I



Tusind Grene uden Blade!

Skoven - med sin Snevægt - staar

som en ung, forlét Dryade,

der slaar ud sit hvide Haar,

ler med Lyd af sine Klokker,

ler og pudrer sine Lokker,

ler og lokker, hvor jeg gaar.



Som en ung, forlét Dryade

blindet af sit eget Haar.



Aa, hvor slank og ung af Aar

staar hun der og knejser, bryster

sig af Manken, som hun ryster,

og hvis Væld hun om mig slaar

fuld af Medynk som en Søster

i den danseglade Vaar.



I den sangopfyldte Vaar,

naar en Søster læger, trøster

Broderen for Sorg og Saar.


II



Over alt, hvor Sneen falder,

er der Fred,

Skov- og Træstub-Ensomhed.

Kalder du paa een, da kalder

al Ting med.







Fjernt derude dynges Marken

hvid og hvid,

Skoven, frisk og sort i Barken,

kuples hvid -

som for Evighed af Tid,

for en skrinlagt Evighed af Tid.


III



Under dette bløde, rene

Snelag paa de tyste Grene

intet Pulsslag mere slaar

af Bekymring fra i Gaar.

Skoven, som et nyfødt Under,

staar med aabent Blik og blunder,

himmelfalden Verden staar

(medens Sol og Dag gaar under)

drømmer nyt for hundred Aar.