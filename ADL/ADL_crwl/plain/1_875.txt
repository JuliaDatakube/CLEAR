DE

UDEN FÆDRELAND -







I

JOÁN UJHÁZY saá ud ad Kupéens Vindu. Det var det samme Billede. Mens Toget igen gik skumplende i Gang, løftede Stationskarlen Spandene og flyttede de tunge Ben hen over den pjaskede Perron. Dér boede Skrædderen og Skomageren og en Uhrmager. Der hang et Uhr i hans Vindu: Hm, Lodderne gik, men den store Skive var tom og uden Visere. Og dér var Snedkeren. Hans Skilt var en sort Kiste. Men den ene Skorsten var Mejeriet.

Saa bøjede Telefonens Traade igen hen over Marken, hvis Jord var uden Farve. De hang saa slappe under Regnen, som havde de ikke ret meget at tale om fra Pæl til Pæl, Stang til Stang, henover Marken.

Joán Ujházy blev ved, som han plejede, for sig selv at sige Ordene for det, som han saá, paa sin Moders Sprog:

- Mark, Marker, lav Mark; et Hus, lavt Hus; to Fugle, to graa Fugle ... og Regn.

Og pludselig søgende Tilflugt i et andet Sprog og strækkende begge Arme op i Luften sagde han:

-Ah, la pluie, cette pluie morne.

Da han drejede Hovedet, saá han kun Hans Hacke, der sad i det modsatte Hjørne med de hvide Klavérhænder foldede, stirrende med de runde Øjne ud for sig - hjem mod Brüx, mod Bagerdatteren, Kæresten, Naboens Datter i Brüx.



Joán Ujházy vendte igen det lidt for lille Hoved og stirrede ud paa de samme Marker:

- Mark, Marker, flad Mark. Tre Fugle - graa Fugle.

Han gentog endnu de danske Ord i sine Tanker - Ordene i hans Moders Sprog. Hvor det var underligt, han havde kunnet glemme det og først havde set det tilfældigt paa den Hotelregning imorges:8/3, den ottende Marts.

Nu var Ane derhjemme allerede kørt til Byen, som hun gjorde paa hver Moderens Fødselsdag, med alle sine Kranse. Hun bandt dem af Violer. De blomstrede saa tæt paa Engen under Skraaningen, hvor Dmeter havde sine Vinstokke. Og hun var, kroget og knækket, draget til Kirkegaarden og havde siddet paa den lille Jernbænk, opad Muren, under Vaabenet, og havde sunget sine Salmer udover Graven. Der var to, Ane kunde. Der var ingen Toner og ingen Melodi. Men Ane sad ret op og ned, uden at røre sig, opad Muren og blev ved at synge:



Julefryd, evige Fryd,

Hellig Sang med himmelsk Lyd.

Det er Englene, Hyrderne saa,

Dengang Herren i Krybben laa,

Evig er Englenes Sang,

Evig er Englenes Sang.

Da Joán var Barn, sad altid han ved Siden af Ane paa Bænken. Han syntes næsten det var, ligesom naar Nik gøede, den russiske Mynde, der var død, fordi den frøs saa meget om Vinteren.

De rutheniske Piger, der vaskede ved Bybrønden, kiggede ned til Ane, ind over den lave Mur, og Toldforvalterens rumænske Frue, der laa oppe i sit Vindu med de bare Arme paa de snavsede Karmpuder, lo ned til de ungarske Gendarmer.

Men Ane blev ved at synge, mens hun knyttede Hænderne, den anden Salme eller det var jo ingen



Salme, den anden Sang, hun kunde og som hun sang - frem over Graven:



Der er et yndigt Land,

det staar med brede Bøge

nær salten Østerstrand,

nær salten Østerstrand.

Det bugter sig i Bakke, Dal.

Det hedder gamle Danmark

og det er Frejas Sal

og det er Frejas Sal.

De rutheniske Piger slog leende deres Vasketræer klaprende mod Muren, men Ane hørte dem ikke.



Det bugter sig i Bakke, Dal

dets Navn er gamle Danmark ...

Pigerne jodlede og klaprede med Træerne og trallede og lo, mens de sang paa deres Maal:



Saa tog Fedor Susanna

Susanna, Susanna

Susanna med det hvide Bryst

Susanna.

De klappede i Hænderne og de pegede Fingre:



Susanna, Susanna,

Susanna med det hvide Bryst.

- Stem i, stem i, skreg Pigerne fra Muren, hvor de var halvt krøbne op, og de grinende Gendarmer sang med, overdøvende Ane, mens de klaskede i deres Næver:



Og de blev to

og de blev tre,

Susanna med sit Elskovsbryst

Susanna.

Anes Haand laa paa Joáns Hoved. Taarerne smøg saa tæt ned over hendes Kinder - det var ligesom der var Render i Anes Ansigt for Taarer at løbe i - mens hun kvædede:





Og det er Frejas Sal

og det er Frejas Sal.

Ane tav, og pludrende var Pigerne gaaet tilbage til deres Brønd, medens Mørket kom saa pludseligt, som blev et dunkelt Vod draget op fra Floden.

- Nu ska' vi gaa, sagde Ane: for nu glemmer Fruen det ikke.

- Hvad glemmer Mo'r ikke? spurgte Joán Men Ane svarede ham ikke.

- Kom nu, sagde hun, hun førte ham hen mellem Gravene, hvor hans Fødder stødte mod de perlestukne Kranse.

De kørte hjem til "Slottet". Ane talte ikke, og Joán maatte jo raabe saa højt, om han skulde snakke med hende. Det var som Hørelsen var gaaet af hende, cg hun hørte ikke, hvad alle de fremmede Mennesker snakkede - siden hans Moder var død.

Men hjemme stod den engelske Gouvernante paa Stentrappen mellem Søjlerne og skændte, fordi de kom saa sent ...

... Joán Ujházy havde atter drejet sit rumænske Hoved. Naar han sad saadan, med lukkede Øjne, kunde han saa tydeligt se sin Moder - som hun havde siddet i den lave Stol, dér paa Dmeters Skraaning i Solen mellem de glimtende Vinstokke. Hendes Ansigt var saa lille, 05 Haaret laa ned over hendes Tindinger ligesom paa de gamle Billeder, og Ane og Joán sad ved hendes Fødder.

Joán lænede sit Hoved til Moderens Stol, og hun klappede sagte hans Haar med sin Haand - hun havde saa mange Ringe paa sine Fingre, og hun saá aldrig paa dem -:

- Hvor hans Haar dog er tæt, sagde hun.

- Det er Ungarerhaar, sagde Ane.

- Ja, sagde Moderen, og hendes Haand blev stille over hans Haar.



Faderen kom frem mellem Vinstokkene. Han tog en Klase Druer i sin Haand.

- Se, hvor den er smuk, sagde han og lagde den gul og tung ned i Moderens Skød.

- Ja, den er køn.

Faderen stod og saá paa den gule Klase i Moderens Skød:

- Saadan er uslebne Topaser, sagde han.

- Ja, sagde hun og løftede Øjnene.

- Idag er her da varmt mellem Stokkene, sagde Faderen. Han talte til Moderen saadan tydeligt, som man taler til et Barn, eller højt som til En, der ikke hører rigtig.

Moderen nikkede, mens Faderen førte sin Haand ned over Kæden af Perler om hendes Hals - hun havde mange Kæder og fik bestandig nye:

- De er saa smukke, sagde hun med en Stemme der altid var ligesom et andet Sted end hendes Ord, og hun følte selv om Perlerne om sin Haand.

Men Faderen bøjede sig og kyssede hende paa Haaret, saa hastigt.

- Har Du redet? sagde hun.

- Ja, sagde han og slog Pisken mod de ungarske Støvler, som han altid bar fra den Tid, han endnu i Budapest gjorde Tjeneste ved det andet Husarregiment.

- Saa hurtig Du er kommen hjem.

- Her kan man snart faa redet rundt, svarede Faderen, og hans Øjne havde skiftet Udtryk.

De tav alle, mens Faderen gik bort mellem Vinstokkene. Solen glitrede og lyste henover Moderens Kæde og i alle hendes Fingerringes Stene. Hun stirrede, med sine fjerne Øjne, saa længe ud over Flodens Vand.

- Ane, sagde hun og rørte sig ikke: Kan Du huske, hvor Fjorden den var blaa hjemme ved Vejle Ane havde drejet sit Hoved:

- Der gik den lille Damper, sagde hun, og der kom et pludseligt Lys i hendes Øjne.



- Aa ja, det var "Svalen", sagde Moderen, saa tæt vi dog stod, tit, om Søndagen.

- Og saa krængede den, naar der var Sø, sagde Ane: men det var kun brat ud for Munkebjerg.

Moderen smilede ligesom Ane:

- Nej, der var ingen Fare, sagde hun.

Men Ane sagde:

- Og som de spillede, Musikken fra Frederits.

Moderen svarede ikke mer, men stirrede kun igen paa Floden, der gled ved hendes Fødder:

- Tag Sjalet, Ane, sagde hun.

- Fryser Mo'r? sagde Joán og løftede sine store Øjne.

- Ja, lidt ...

Ane havde taget et Sjal og lagt det om Moderens Fødder:

- Men Ane, sagde hun: her er der heller ikke nogen rigtig Varme ved Solen.

- Nej, sagde Ane, her bare stikker 'en.

Joán stoppede ogsaa Tæppet ned om Moderen, mens han blev ved at se hende ind i Ansigtet - der kom altid saadan en stor og stiv Barneforskrækkelse i hans Øjne, naar Mo'r frøs og blev "hvid i Ansigtet".

- Saa, saa, sagde han og blev ved at stoppe Tæppet ned, saa langt han kunde naa med sine Hænder.

- Tak, Tak, Tak, lille Josse, sagde Moderen: nu sidder jeg saa godt.

Joán havde sat sig igen, men han blev ved at skotte op til Moderen: for hun blev ved at være hvid i Ansigtet.

- Ane, sagde Moderen, imorgen vil vi køre ud til Møllen, hvis Solen skinner.

- Ja, Frue.

- D.en Sommer var her rart, sagde Moderen, da Thomsen byggede Møllen.

- Det var her, sagde Ane. Thomsen var ved Humør. Men han var jo osse en Sjællænder.



- Ja, nikkede Moderen, han var fra Slagelse. Det er alle Thomsens.

De sad igen og saá mod Flodens Vand.

Ignaz og Drneter gik forbi fra Vinstokkene og hilste med deres < store Hatte.

- Lad os nu gaa op, sagde Moderen Hun støttede sig lidt til Ane, mens hun gik med Joán ved den ring-tunge Haand:

- Men Ane, sagde hun, og der gik et pludseligt Lys over hendes Ansigt: iaften lægger vi i - i vores egen Kakkelovn.

Gamle Ignaz og Dmeter slog Hvilestolen sammen efter Fruen.

- Hvordan mon det egentlig er? sagde Ignaz og saá efter dem, der gik.

- Ja, sagde Dmeter.

- Hun sidder saa stille, sagde Ignaz.

- Ja, sagde Dmeter.

- Hun sidder saa stille som de hellige Billeder, sagde Ignaz.

Tjeneren Ignaz talte tit om den Naadige og de hellige Billeder saadan ud i ét - maaske var det, fordi Veronika, den Hellige med Vunderne, hun havde ogsaa saa meget med Kæder om sin Hals og med Guld paa sine Voksfingre i Kirken.

- Men, sagde han og bed i Træpiben: det er nu som jeg mener det, at et Fruentimmer sku' aldrig rejse saa langt.

- Næ, sagde Dmeter.

Ignaz bragte Hvilestolen op.

Om Aftenen blev der lagt i Kakkelovnen, den store sorte Kakkelovn paa Fødder. Moderen sad og stirrede ind i den gulrøde Ild. Joán var krøbet op paa hendes Skød.

Faderen kom ind og han satte sig ved Siden af dem.

- Nu har Du det rart, sagde han og lo: her foran din egen Kakkelovn.

Moderen lagde det lille Ansigt ind mod hans Skulder.



- Ja, nu er her dejligt, sagde hun: Nu er her ligesom hjemme.

- Ja, sagde han og drog sit Ansigt bort fra Ildens Skær, saa Mørket laa over det.

De sad længe, tæt ved hinanden. Joán var flyttet over paa Faderens Skød, hvor han sov med Ansigtet gemt under Frakkens Opslag.

- Joán, Joán, sagde Moderen og førte sin Haand ind under hans Nakke:

- Nu skal Du i Seng.

Joán var vaagnet i et Sæt og havde set ind i hendes Ansigt:

- Mo'r fryser, sagde han. -.

Fryser Du? sagde Faderen, lige saa hastigt.

- Ja, Mo'r fryser, sagde Joán, der havde taget hendes Haand.

- Nej, nej, sagde Moderen og tog Hænderne til sig: Nu skal Joán i Seng.

- Godnat. Godnat.

Men ogsaa hendes Læber var kolde, da hun kyssede ham, og Joán blev ved at se ind i hendes Ansigt:

- Godnat, sagde han og det var, ligesom det gylpede op i hans Hals.

- Nej, sagde Moderen, en artig Dreng græder ikke, naar han skal i Seng.

Men Joán bed kun Tænderne sammen og gik med Miss Teker.

Miss Teker klædte ham af og bad den engelske Aftenbøn, siddende ved Siden af hans Seng. Saa flyttede hun hen ved Lampen og broderede paa sit store Kaneyas.

Joán blev liggende med store aabne Øjne og stifrede paa den vide, lyse Plet over Lampen. Miss Teker løftede Hovedet:

- Nu skal Joán sove.

- Ja.

Men han blev ved at ligge og stirre; Tæpperne gled af ham, fordi han laa uroligt, og Miss Teker lagde dem sammen om ham igen.



- Sov nu, sagde hun.

Men Joán sagde - og pludselig talte han Rumænsk - op til hende:

- Hvorfor fryser Mo'r?

- Joán véd, at Joán skal tale Engelsk.

-Yes.

Og Joán gentog, mekanisk og straks, i det samme Tonefald:

-Why does mamma always feel cold?

- Nu skal Joán sove, svarede Miss Teker.

Og lidt efter hørte hun, han sov, som var hans Øjenlaag dumpede i paa en eneste Gang.

Det var altid saadan med Joán, at han talte jo ikke meget, men sad mest sært stille enten med sit Legetøj eller med ingenting. Men paa én Gang stod der et Spørgsmaal ud af ham: "Hvorfor", som han saa blev ved med og løb med til alle, gennem hele Huset; som om der ikke levede andet i hele Hjernen paa ham, løb han med det samme Spørgsmaal - til Faderen og til Moderen og til Gouvernanten og de to Staldkarle og dem i Køkkenet og til gamle Hana.

Gamle Hana var den serbiske Kartoffelskrællerske. Hun sad i Rummet foran Køkkenet. Hun var lidt tosset og Næsen løb paa hende. Hun sad altid og rokkede med Hovedet og smaasang. Det var nogle gamle Viser, serbiske Viser fra Floderne. Joán tog en Treben og satte sig hos Hana. Han kunde sidde der mange Timer, mens hun sang. Hans Hoved rokkede ligesom Hanas.

Men pludselig sagde han og saá paa Hana ligesom paa Miss Teker:

Hana.

- Ja.

- Hana, hvorfor pakker de Mo'r i Sjaler? Hana saá paa ham og forstod ham ikke:

- Ja, her er Babylons Taarn, sagde hun og sang igen.

De to rumænske Kokke løb ud og ind. Mundene stod ikke paa dem, og de spiste altid Tomater, der var ligesaa



røde som deres Læber. Miss Teker drog gennem hele Huset og kunde ikke finde Joán. Tilsidst fandt hun ham hos Hana. Han maatte ikke være der, og Miss Teker sagde for at skræmme ham, at der var Rotter hos Hana. Rotter var det værste, Joán vidste. Ved Floden var der saa mange af dem, saa store og med lange, fede Haler.

Joán lærte at stave af Miss Teker. Men Ane kom tit og hentede ham - ned til Fruen.

Moderen kom ikke ud mere. For det var Vinter, og der var store Bølger paa Floden, naar Joán saá ud af Vinduet.

Moderen sad altid foran Kakkelovnen, og Ane maatte aldrig gaa fra hende.

- Du maa sidde stille, sagde Ane til Joán.

- Ja, hviskede Drengen.

Moderen krøb sammen under sit Tæppe:

- Bøgebrænde varmer mer, sagde hun.

- Ja, sagde Ane: der er ingen Ligning.

- Paa Munkebjerg, sagde Moderen, var Bøgene saa brede.

- Ja, de var, sagde Ane.

Joán løftede Hovedet fra Billedbogen:

- Hvorfor taler Mo'r altid om Danmark?

- Fordi, lille Josse - for derfra kom Mo'r.

Moderens Stemme lød saa sagte, og, mens hun saá ind i Ilden, førte hun Fingerspidserne mod hverandre ligesom Marinka, Kammerjomfruen, gjorde om Søndagen.

Men paa én Gang løftede hun Hovedet og sagde med en helt anden Stemme, en helt munter Stemme:

- Nu skal Du synge, Josse.

- Ja, sagde Joán. At synge for Moder var det bedste, Joán kendte.

Han begyndte at synge med en lille skær Røst, lige ind i Ilden sang han alle Hanas Viser - mens han slog Takt med Fødderne. Men Ord var der ikke til, for han forstod jo ikke Serbisk.

- Saadan synger Hana, sagde han, og højere og højere sang han ind i Ilden.



Moderen havde lukket Øjnene. Men en Gang imellem slog hun dem op igen og saá paa alle sine Billeder, som hang saa tæt om hendes egen Kakkelovn - alle de fra Vejle og saa "Skumringen".

- Nu kommer Mo'rs Sange, sagde Joán, og han tog fat med samme skære Røst paa alle Mørkningssangene, som Moderen sang, mens han blev ved at trampe Takten med begge Fødder. Men Ord var der heller ikke i dem, for i Sange kunde han ikke holde paa de danske Ord, som var der.

Der kom et Smil over Moderens Ansigt:

- Ja, ja, det er den, sagde hun.

- Det er den.

Og næsten uden at hun vidste det, hviskede hun Ordene, mens Joán sang Melodien:



Det var Ridder Hr. Aage

han red sig under Ø,

fæsted han Jomfru Else

hun var saa væn en Mø.

- Hvordan er det, Du si'er? spurgte Joán, der pludselig holdt op at synge.

- Det er om Ridder Aage, sagde Moderen.

- Men hvordan? sagde Joán Moderen tog ham om hans Haar:

- Det forstaar Du ikke, sagde hun: Det var i Danmark.

Men Joán tog fat paa Melodien igen og sang - ind i Ilden.



Fæsted han Jomfru Else

alt med det røde Guld

Maanedsdagen derefter

laa han i sorten Muld.

- Hys, hviskede Ane: nu skal Josse være stille.

Moderens Øjne var faldne til. Hun blundede med Hænderne i sit Skød, det lyse Haar laa ned over hendes Tindinger.

- Kom nu. Nu sover Mo'r, sagde Ane.



Døren gik. Det var Faderen, der kom ind:

- Hys, tyssede Joán: nu sover Mo'r.

Joán blev staaende ved Døren og blev ved at tysse med Fingeren oprakt foran sin Næse, mens Faderen gik hen over Gulvet og betragtede Moderens Ansigt. Det saá ud, som var det af Voks - dér ved Ilden.

Saadan, som hun havde siddet den Dag, med Ringene i sit Skød, saadan ogsaa den Dag, da Ane paa en Gang var sprunget op og væltede sin Stol og rev i Moderens Arm og raabte:

- Frue, Frue!

og skreg og løb gennem Stuen og lod alle Døre staa og skreg:

- Herre, Herre!

Men Joán, han tog om Moderens Hænder:

- Sover Mo'r?

Og Hænderne rørte sig ikke:

- Sover Mo'r? sover Mo'r?

Og Ansigtet, det rørte sig ikke:

- Sover Mo'r?

Og pludselig slap han Hænderne og kunde ikke skrige, men løb, med Armene foran sig, efter Ane og faldt paa Trappen og blev liggende - mens Ane blev ved at løbe hen over Gaarden:

- Herre, Herre!

Hun svingede Armene som to svingende Hjul - forbi Hestene, der stejlede og rev sig løs fra Josef og løb:

- Herre, Herre! skreg hun ud over Markerne.

- Hvad er der, hvad er der! raabte Josef: Forbandede Ludder, hvad er der? raabte han; og han sendte en Strøm af ungarske Skældsord frem efter Ane, der skreg:

- Herre, Herre ...

- Danskermær, skreg Josef, der kæmpede med Hestene, mens Halvaraberne satte ind gennem Stalden sitrende over de skinnende Kroppe; og med Fraade om de skælvende Muler gemte de sig, ind til hinanden, rystende i Baasens Mørke.



Miss Teker løb ned ad Trappen, ned i Hallen, Haaret var udslaaet, og Haarbørsten holdt hun i Haanden og kastede den og skreg:

- She is dead, she is dead; Mistress is dead! ... mens Marinka med stive Øjne stod og rullede den Dødes hvide Hænder, som vilde hun varme dem - og vidste ikke, hvad hun gjorde, og sagde forvildet:

- Faa hende i Live, faa hende i Live, sagde hun og pludselig begyndte hun at hulke med Hovedet ned mod den væltede Stol.

Og rejste sig igen og løb gennem Hallen og tog Miss Tekers Børste op og løb forbi Hana og skreg som Ane:

- Herren ... Herren!

- Hvad er der, hvad er der?

Det var Kokkene, der sprang frem fra deres Dør halvvaagne, vækkede af Middagsblundet, nøgne:

- Hvad er der?

Men ud fra Vinduet, hvor Gardinerne flagrede, raabte Miss Teker ud over Gaarden og slog Hænderne op for sit Ansigt:

- She is dead - she is dead ...

- Herren, Herren ...

Joán var staaet op; uden Tanker, saa angst som om Natten, naar han vaagnede i Mørke, listede han ind og saá paa den døde Moder - gennem Sprækken.

Saa kom Faderen ind og skød Marinka bort og Gartneren, som var løbet ind, og Ignaz.

Han løftede Moderen op i sine Arme, højt op i sine Arme, og bar hende ind.

Der var blevet stille i Huset. Inde i Sovekammeret slog Ane hvide Lagener op paa alle Vægge. En Gang imellem stod hun ned af Stigen og saá paa den Døde. Øjenlaagene var gledet op over de brustne Øjne.

Ane gik op i sit Kammer og aabnede sin Kommode Hun tog to gamle Skillinger. De var fra Frederik den Syvendes Tid. Der var et Hul i dem begge to.

Da Ane fik dem i Haanden, begyndte hun at snøfte.

Saa gik hun ned igen, ind til den Døde og laasede



Døren. Og mens hun græd, saa Taarerne faldt ned paa de hvide Hænder, lagde hun Skillingerne paa den Dødes nedtrukne Øjenlaag.

Joán, hvem ingen saá, sad hos Hana. Der var helt tyst i Køkkenet, som om ingen skulde spise.

- Hana, hviskede Joán.

- Lille Herre.

- Hana, hviskede han og saá op i hendes Ansigt: hvorfor er Mo'r død?

Og han sagde "død" saadan som et fremmed Ord, en Lyd, man ikke forstaar.

- Lille Herre, svarede Hana kun og stirrede ud i Rummet med de halvblinde Øjne.

Men paa én Gang kom Marinka løbende.

Hun var helt sort.

- Nu kommer Pateren, raabte hun og løb videre ud i Hallen.

Joán fulgte efter. Han holdt Armene saa tæt ind til Kroppen. De to Kordrenge gik lige bag ved Præsten, i hvide Skjorter. Og Marinka lukkede alle Dørene op og bankede paa den øverste.

Hun bankede igen:

- Ana, Ana.

Men Døren var lukket:

- Ana, Ana, kaldte hun højere:

- Ana, det er Pateren.

Men pludselig havde Ane revet Døren op og, midt paa Tærskelen, som en forvildet, mens hun holdt i Karmene med begge sine Arme, som om al hendes Fortvivlelse udladede sig i Raseri mod den fremmede og kronragede Mand - skreg hun en Strøm af vildsomme Forbandelser paa Dansk og paa ungarske Brokker, Forbandelser frem imod Præsten - og slog Døren til, imens de tomme Røgelsekar sitrede i Drengenes Hænder.

Joán var løbet ud.

Skælvende over sit hele Legeme trykkede han sig ind mod Hanas Knæ:

- Hana, Hana, hvorfor gik Præsten?



- Lille Herre, lille Herre.

.....

Men saa rejste Fader, og Joán fik den franske Frøken Men det var Ane, der bad med ham om Aftenen.

- Ane, hvor er Fa'r? spurgte Joán midt under "Fadervor".

- Han fløjer, sagde Ane og blev ved i Bønnen:

- Forlad min Skyld, som jeg forlader mine Skyldnere.

- Hvorfor? spurgte Joán og tænkte paa Faderen.

- Led os ikke i Fristelse, men fri os fra det Onde, blev hun ved.

- Hvorfor? spurgte Joán igen og var med ét blundet ind. Joán forstod ikke mere rigtigt, hvad Ane talte for han glemte Dansk nu, da Moder ikke var der. Sommetider vaagnede Joán igen og han hørte Ane, der sad og græd henne ved Lampen.

- Hvorfor græder Du? spurgte han og løftede Hovedet.

Det gav et Sæt i Ane:

- Josse skal sove, sagde hun.

- Men hvorfor græder Du?

Ane fik Taarerne væk med Bagen af sin Haand.

- Jeg græder ikke, lille Josse, sagde hun, jeg sitter bare og sør'er ...

Om Dagen sad Joán mest hos Hana eller hos Josef i Stalden, for han spillede Violin.

Den Sommer kom Læreren. Han var en Græker og saa lang, at han maatte bøje Hovedet, naar han gik ind ad Døren til Skolestuen. Da Faderen var hjemme, skrev han en stor Timetabel over alt det, som Joán skulde lære. Men Hr. Christopulos glemte tit at læse. Han sad kun med Joán paa sit Skød og glattede og glattede hans Haar og stirrede frem i Luften. Joán havde aldrig set saadanne Øjne som Hr. Christopulos' - saa store og saa blaa og aldrig var de glade.

- Men vi skal læse, Joán, sagde han, og han fortalte igen om alle Stederne paa Kortet.



- Hvor boer Du? spurgte Joán.

- Jeg? jeg boer i Hellas.

- Hvor er det?

Hr. Christopulos førte sin smalle Haand ned over Grækenland:

- Dér er Hellas, sagde han.

- Hm. Og Joán saá paa Hellas.

- Og hvor boer jeg? spurgte han.

Hr. Christopulos sagde, at han havde søgt om "Øen".

- Men hvor Du boer, staar ikke paa Kortet.

- Hvorfor?

Men Læreren svarede ikke. Han saá paa Grækenland, mens hans Haand gled hen over Joáns Haar.

- Nu skal Du spille, sagde Joán.

Hr. Christopulos gik hen til Klaveret og begyndte at spille. Tonerne steg op under hans lange og smalle Hænder, mens det var, som saá hans Øjne saa langt bort. Joán havde sat sig med Hovedet lænet til Pianoet. Men snart laa han helt strakt ud paa Gulvet, saadan som han laa om Sommeren paa Jorden foran Vinstokkene, i Solen.

- Spil mer, sagde han.

I Stalden, hos Josef, spillede han selv. Hans Arme var for smaa til Josefs store Violin. Men Melodierne, de piblede frem, lidt efter lidt, Hanas Sange og Moderens Sange, han skilte dem ikke ad, men de flød sammen, mens han blev saa rød og hed som naar han red paa "Caprice" med sin Fader. Naar Fader var hjemme, red de hver Dag. Ponyen kunde ikke strække ud, men den løb med Joán som en stor Hund ved Siden af "Amour". De red langs Floden forbi Træhuse og over Marker. Bønderne hilste og Faderen kaldte dem ved Navn og Joán nikkede.

Carol, Sognefogeden, der stod foran sin rødmalede Gavl, tog Hatten af:

- Hvordan gaar det, Carol? spurgte Faderen.

- Det £aar blot daarligt, Herre, sagde Carol og stod med Hatten i Haanden: nu er hele Livet svullent.



Carol talte om sin Kone, der var syg.

- Du skulde hente Lægen, sagde Faderen.

Carol drejede paa Huen:

- Det koster tyve Gylden at faa ham over Floden Herre, sagde han.

- Ja, det gør det jo. Naa, hvad der kan linde, kan Du hente oppe hos os.

De red videre langs med Floden.

- Fa'r, sagde Joán: hvorfor har Carol saa store Sølvknapper i sin Frakke?

- Fordi han er en Rumæner, sagde Faderen Iwo stod paa Toften uden for sin graa Længe, midt mellem sine Svin:

- Nu er dine Svin nok snart tjenlige, sagde Faderen.

- Ja, de er, svarede Iwo.

- Saa skal Du vel til Marked?

- Floden er for strid, Herre, sagde Iwo og saá hen over Svinene: En tør ikke føre dem over.

- Det kan være sandt, sagde Faderen Vingaardskarlen Dmeters Moder stod lidt derfra ved sin Grøftekant, i sit brogede Skørt.

- Hvor den lille Herre vokser, naadige Herre, sagde hun.

- Ja, sagde Faderen og saá over paa Joán, der sad helt rankrygget paa sin Pony: men nu er han jo ogsaa otte Aar ...

- Og han faar Fædrenes Ansigt, Herre, sagde den Gamle: Nej, fremmed Blod synes aldrig i den Slægt.

Der fløj som en Trækning over Faderens Ansigt:

- Det kan være, sagde han, og de red igen, mens Dmeters Moder nejede.

Vejen løb saa tæt ved Floden, der gik saa stærk og mørk. De red til Øens Østspids, der var tynd som et Rev. Paa begge Sider skred Flodens Strøm.

Faderen holdt længe og stirrede ud over Vandet.

- Fa'r, sagde Joán:

- Fa'r, hvorfor er Vandet saa sort?



- Fordi Floden er dyb, sagde Faderen.

Men da de begyndte at ride igen, saá Joán Simon Bissekræmmeren, der kom gaaende med den store Kasse paa sin Ryg, og han raabte - for Bissekræmmeren med alle hans Sager, Uhre og Tørklæder og Piber og Huer og Kæder, var det morsomste, han vidste -:

- Fa'r, Fa'r, dér er Simon.

Simon var standset helt inde paa Marken og han gik i Jorden saa dybt, saa hans lange Frakke laa helt hen ad Græsset. Men Faderen red ham forbi.

- Fa'r, Fa'r, blev Joán ved: det var Simon. Det var Simon fra Orsówa.

Men Faderen saá ikke til Simon.

Joán blev ved at dreje sig paa Hesten, mens Simon fra Orsówa var gaaet videre.

De bøjede bort fra Floden og red, ind over Markerne helt ud til bag Krattet, hvor Josef sagde, at dér huserte de, alt det Pak der var og Smuglerne. Da de kom til "Borgen", stod Faderen af Hesten og bandt Amour og Caprice. Joán tog Faderen i Haanden, da de gik ind i Ruinen. Det gjorde han altid. Der var blot de tre tykke Mure tilbage. Den fjerde var kun nogle Grusdynger ligesom Bjerge. Faderen gik op ad de smuldrende Stentrin og lænede Armene mod Murens Kant.

- Maa jeg sidde hos Dig? sagde Joán, og Faderen løftede ham op, saa han sad paa Murranden.

Joán sad og drejede Hovedet: dér laa Carols Gaard og dér i det skidne Hus boede Josefs Kæreste og d é r hjemme var Hr. Christopulos' Vinduer. Her saá man hele Øen og alle Huse, helt forbi "Moders Mølle".

Faderen stirrede længe paa de langsomme Vinger.

- Dér sad Mo'r, sagde Joán og pegede ud paa den lille Bænk foran Møllehuset.

- Ja, hviskede Faderen.

Men nederst, lige dernede, laa Byen med Kirken midt i. Dér ved Døren var Moders Grav Joán saá altid ned til Moders Grav.



- Fa'r, sagde han: skal Du ogsaa ligge, hvor Mo'r ligger?

- Ja.

- Skal jeg ogsaa ligge, hvor I ligger?

- Ja - en Gang.

- Hvorfor? spurgte Joán Faderen stirrede ud over Floden.

- For dér, sagde han, ligger alle Ujházy'er.

Og lidt efter sagde han - og vidste maaske ikke selv, at han talte -:

- Hvor man er født, dér maa man begraves.

Joán hørte ikke mer. Hans Drengehjerne var pludselig igen sprungen over til Simon - at Faderen havde ikke sagt Goddag til Simon.

Men han drejede Hovedet igen. Dér alleryderst, bag Krattet, var Smuglernes Huse. Der var saa smaa Vinduer i alle de Huse.

- Hvorfor rider vi aldrig forbi Smuglernes Huse? spurgte Joán.

Faderen svarede ikke.

Og paa én Gang plumpede det ud af Joán:

- Josef si'er, Smuglerne ta'er de smukkeste Kærester.

Faderen vendte sig:

- Jeg har jo sagt Dig, Du maa ikke være i Stalden.

- Ja, sagde Joán spagfærdigt.

Men lidt efter sagde han, maaske for at komme bort fra Josef og Smuglerkæresterne:

- Peter Georgewitschs Hus er stort. Og han saá ned paa Peter Georgewitschs Hus, der laa bredt og langt, med sine to hvide Søjler lige overfor Kirken.

- Ja, det er stort.

- Er det større end "Slottet"? spurgte Joán.

- Nej, Slottet er det største.

- Naa.

Joán sad lidt. Saa sagde han:

- Men den Gang, da Tyrkerne kom, var Borgen den største.



- Ja, da var Borgen størst, svarede Faderen.

Men Joán spurgte om Tyrkerne og om Paschaen, som de havde hængt, for han var bleven overvundet, og alle hans Folk, de maatte flygte, alle Tyrkerne.

- Hvor flygtede de da saa hen? spurgte Joán.

- Over Floden, sagde Faderen.

- Hvem slog Tyrkerne?

- Joán Ujházy slog dem.

- Joán Ujházy, gentog Drengen ganske sagte. Han var helt hvid i sit Ansigt.

- Og hængte han Paschaen? spurgte han igen som før.

- Ja.

Solen stod lavt paa Himlen. Over den graa Ø kastede Husene deres lange Skygger. Joán frøs paa sin Murkant, og han sagde, som én Gang før:

- Fa'r, hvor Floden er sort.

- Ja.

- Og den løber helt omkring.

- Ja, sagde Faderen og knyttede begge sine Hænder mod Ujházy'ernes Mur.

Joán blev ved at stirre paa den sorte Flod med sine store Øjne. Saa sagde han pludseligt:

- Fa'er, Floden ligner Klædet paa Loftet.

- Hvad for et Klæde? sagde Faderen.

De gik bort fra Borgen. Men Joán tænkte igen paa Simon fra Orsówa, som Faderen ikke havde set paa.

Da de kom hjem, fik Joán to Stykker Sukker til Caprice af den yngste Kok. Han sneg sig hen under Vinduerne over Stalden, hvor Caprice fik Sukkeret.

- Vi mødte Simon, sagde Joán.



- Naa, sagde Josef, render han her nu igen med sit brogede Stads. Naa, her paa Øen trænger Pigerne, det Skidt, forresten nok til Forklæder over deres Maver.

Joán stod lidt.

- Josef, sagde han: hvorfor si'er Fa'r ikke Goddag til Simon fra Orsówa?

- Nej, sagde Josef, det gør Herren ikke. For Simon er en Jøde. Og der er ingen kristent Mandfolk, der hilser paa Jøderak.

Joán stod lidt, til han sagde og talte sagtere:

- Josef, véd Du, han, der hængte Paschaen, han hed Joán.

Der lød et vældigt Skrig i Gaarden, og Josef løb hen i Stalddøren. Det var de to rumænske Kokke, som sloges med Vogterdrengene. Blodet løb Serberne ud af Næsen. Alle Vaskepigerne kom ud med opkitlede Skørter og skreg, mens Dampen fra Gruben stod ud i Gaarden.

Rumænerne fløj ind paa de serbiske Drenge som et Par Katte, mens de rutheniske Vaskepiger hylede.

- Hold Kæft, I rutheniske Mære, raabte Josef.

- Paa'en, paa'en, raabte Dmeter og sprang Kokkene til Hjælp.

- Klø dem, klø dem, raabte Josef med Hænderne begravet i sine ungarske Bukser: Klø dem, de serbiske Svin.

Serberne hvinede, for Rumænerne havde bidt dem i deres nøgne Arme.

- Klø dem, klø dem ...

- Hjælp, Hjælp.

Det var Pigerne, der hvinede.

- Stille.

- Er I gale?

Det var Faderens Stemme, der lød fra et Vindu - højt over Støjen.

Og pludselig hørte de Ane, der raabte fra et andet Vindu, ud i Halvmørket, gennem Skrigene:

- Josse, Josse.



- Hvor er Hr. Joán? raabte Faderen.

Der var blevet stille. Som Skygger sneg de sig alle væk - bort i Mørket. Men Joán løb, angst, op ad Trappen ind i Hr. Christopulos' Stue.

- Josse, Josse. Det var Ane, som slog paa Døren.

Da hun havde aabnet den, tog hun Joán i Armen og næsten rev ham med sig, gennem den lange Gang, ind i hans Kammer:

- Men hva' er 'et, jeg har sagt, at Du ikke maa føjte og rend', saa En sitter med Livet i Hændern'. Men Knubs sku Du ha', saa Du fløjer med det Helvedes Rak, som er til Gud Faders Forbandelse ... Ta' Strømperne a', har jeg sagt. Men Fruen sku' se for en Pøl, som vi vandrer i med vores Fødder ... Ta' Strømperne a' Dig, har jeg sagt, men Fruen tog hjem til Gud Fader og det var saamæn oss' det klogest .... for her er Forbandelsens Land og Pestenes Dal, som det skrevet staar. Men Fruen gik hjem til sin Fred i Jesus, ta' Strømperne a'.

Pludselig begyndte hun at græde og lagde sig ned foran Sengen:

- Og en anden ku' sitt' her tilbage. Og hva' ka' man? Man ka' ingenting og man er et Kræ paa Guds Jord og man ka' ikke andet end bede ... Josse, lille Josse, forstaar Du, hva' jeg si'er...

- Ja, hviskede Joán, ja...

Han græd selv, af Skræmthed og Angst, saa Taarerne løb ned ad hans Kinder.

- Næ, næ, Du forstaar 'et ikke - og Ane græd højere - han forstaar ikke Moderens Maal -

- Moderens Maal, Moderens Maal, blev hun ved at gentage.

Og hun talte til ham med de fremmede Brokker blandede Serbisk og Ungarsk og Rumænsk og Ruthenisk fra Vaskekælderens Skændsmaal. Og igen talte hun Dansk, forbandede dem, baade Hedninger og Jøder og Græker, som tog ham, som tog hendes Josse.

- Og hva' ka' man, hva' ka' man, et enligen Kræ som er ladet tilbage paa Jorden.



Hun talte som en Bog, hun, der aldrig talte, og hun blandede sine Ord med Bibelens Sprog, Bibelen, der var det eneste, hun læste.

Hun viklede Joán ind og hun dækkede ham til og viklede ham ind og hun græd igen over Fruen i sin Himmel.

- Og vi, vi, som er udi Udlændighed, sagde hun.

Joán sov ikke. Gennem de sitrende Øjenvipper stirrede han hen paa Ane, der sad under Lampen, foran den store Bibel. Hun tog Brillerne af og paa, og Ordene blev borte foran hendes Øjne, som blændedes:

- Se, jeg sender Sværdet, Hungeren og Pesten over dem, og jeg vil gøre dem som de modbydelige Figener, som ikke kunde ædes, fordi de vare saa slette. Og jeg vil forfølge dem med Hungeren og med Pesten og gøre dem til en Gru for alle Riger paa Jorden, til Forbandelse og til Forfærdelse og til Spot og til Forhaanelse...

Ane læste højere og bladede i den store Bog, hvor der laa saa mange Mærker af røde og hvide Baand:

- Frygt da ikke, Du min Tjener Jakob, siger Herren, og vær ikke forfærdet, Israel, thi se, jeg frier Dig ud fra et langt fraliggende Land og din Sæd ud fra din Fangenskabs Land og Jakob skal komme tilbage og bo rolig og tryg og ingen skal forfærde ham.

Anes Graad stilnede, og hun havde foldet sine Hænder.

- Aa, Herre, min Gud, aa, Herre, min Gud, sagde hun.

Joán sov ind. Men der kom som Smaaryk i hans Legeme, endnu i Søvne.

... Men naar Faderen var rejst igen, tog Frøkenen over Floden til Orsówa, og Joán var med, og de besøgte alle Frøkenens Veninder. Men de kom mest hos Kommandantens Frue, hvis Kjoler laa saa langt hen ad Gulvet, og som havde gult Haar og store røde Pletter paa Kinderne. Joán sad ved Vinduet, med Hovedet i sine Hænder, og saá ned paa alle Soldaterne, der var hvide og gule og røde og med saa meget Guld.



Kommandantens Søn, der var rødpurret, stod ved Siden af ham. Han havde saadanne hvasse Negle, som han, fordækt, satte tæt ind i Joáns Lægge.

Fruen og Frøkenen sad bagved i de store Stole - men Betrækket var laset - og lo og hviskede og drak af smaa Glas og sad saa nær ved Ilden, at den brændte dem. De fik ogsaa Kager med mange Korinther og Fruen kaldte paa Joán, at han skulde spise med:

-C'est bon ça, c'est bon,sagde hun og stoppede ham Kagen i Munden.

-Ah, qu'il est beau, le petit Sans-patrie,sagde hun og tog paa ham med sine bare Arme, som Joán var bange for.

Og Joán vendte tilbage til Vinduet og saá paa Soldaterne, der stadig gik op og ned.

- Uh, sagde Kommandantens Frue til sit eget opløbne Afkom: flyt dit fregnede Fjæs væk.

Og Drengen vendte tilbage til Vinduet.

Men sommetider var de ovre hos Marinka, som boede paa den anden Side Torvet. Hendes Vinduer var de største i hele Orsówa, og der stod Ananas med grønne Toppe og Glasskaale og hvide Flasker. Men inde var der fuldt af Officerer, som drak The og som Mademoiselle snakkede med. Og Theen blev bragt rundt af to Frøkener, som var helt hvide i Ansigterne, og som Officererne kyssede. Men Marinka havde faaet sorte Øjenbryn og stod selv bag en hvid Disk med Sølvskaale og smaa Tønder, der var paa Sølvfødder, og alting skinnede.

Frøkenen gik tit ind i en lille Stue, hvor der var Dør for, og Joán gik alene rundt og saá paa Officererne som spillede Kort.

Men der var én, som aldrig snakkede, men kun sad lige i Hjørnet ved Disken og kyssede Marinka paa alle hendes Fingre, hver Gang hun gik forbi. Joán stillede sig op ved hans Bord og saá paa ham - fordi han aldrig sagde noget.

- Har De været i Krig? sagde Joán.



- Ja, svarede den unge Mand, jeg har været i Krig.

- Naa.

- Med hvem? spurgte Joán saa igen.

- Med Tyrkerne, svarede Officeren.

- Naa.

Lidt efter sagde Joán og stemmede Hænderne om Læderbæltet om den gendarmblaa Bluse:

- Jeg vil ogsaa være Soldat.

Den unge Mand saá paa ham med sine aflange Øjne:

- Men Du er ingen Serber, sagde han.

Den franske Frøken kom ud af den lille Stue. Hun var helt rød i Hovedet:

-Depéche-toi,sagde hun.

- Depéche-toi - nous sommes pressés.

Det var mørkt over Floden, inden de kom hjem.

Joán listede over i Stalden. Han krøb op paa Havrekassen foran Amours Baas.

- Josef, sagde han.

- Ja.

- Har Marinka en Mand? spurgte Joán.

- Hun har s'gu mange Mænd, sagde Josef og spyttede ud mellem sine spidse Tænder.

Joán sad lidt. Og i Børns besynderlige Tankegang sagde han:

- Men Marinka har været hos os.

- Ja, det er rigtigt, sagde Josef, for her lander ja Gu' alle Tøse og alle de Tøjter, som maa rakke fra deres Land.

- Hvorfor? sagde Joán.

- For saadan er 'et, sagde Josef og satte sig paa Havrekassen.

- Depéche-toi ... Allons, nous sommes pressés ...

Mademoiselle var vred. Det var blevet altfor sent og hun næsten løb over Torvet for at naa hjem, inden det blev helt mørkt.

- Skynd Dig, skynd Dig, hun knubsede Joán i Tindingen.



Men pludselig løb der en Flok Drenge op, mange Drenge, hundrede Drenge, op imod dem og skreg og hujede og forrest løb David, Simons Søn, og alt hans Tøj var i Stykker:

- Jøden, Jøden, skreg de.

- Jøden, Jøden, skreg de og peb i Fingrene.

Men David vendte sig om, lige foran Joán, og knyttede sine løftede Hænder foran dem alle, foran alle de hundrede.

- Jøden, Jøden, pisk ham, Jøden.

- Pisk ham, Jøden, skreg de Og pludselig sang de det som et Omkvæd, alle Drengene:

- Pisk ham, pisk ham, pisk ham, Jøden.

Og David løb igen, med løftede Hænder, og klamrede sig til Frøkenen, der skreg, mens Drengene hvinede:

- Op med Tomaterne, pisk ham, Jøden. Op med Tomaterne. Pisk ham, Jøden.

David var snublet, mens Tomaterne fløj; de knustes mod hans blottede Krop, ind mod hans Ansigt, ned mod hans Haar, saa det syntes, som Blodet randt:

- Pisk ham, pisk ham, pisk ham, Jøden.

- Kom, kom, skreg Frøkenen og snublede igen, skubbet og trykket og puffet - af Drengene, der trængtes ind paa hende:

- Kom, kom!

- Pisk ham, pisk ham, slaa ham, Jøden David laa paa Jorden; hans Hænder var oprakte med de udspilede Fingre.

- Spark ham, spark ham, Æsels-Jøden.

De sparkede ham, de trampede ham, de stampede ham.

- Kom, kom, skreg Mademoiselle.

Men pludselig borede Joán sig frem - ind mellem Drengenes Ben, frem under deres løftede Hænder, frem til David:

- Løb, løb, skreg han.



- Løb, skreg han, mens alting sitrede paa ham Ansigt og de knyttede Hænder og Benene under ham sitrede:

- Løb.

Og David slap bort, som en Aal, som en Slange mellem deres Ben, henover Jorden, mens Drengene hujede og skreg igen og Mademoiselle satte i Løb, op mod Marinkas Trappe, og han, den hvide Officer, der aldrig talte, greb Joán i sine Arme og bar ham ind:

-Il est fou.

-Il est jou, le Sans-patrie,raabte Mademoiselle, der var rasende, for alle hendes Klæder var sølet til.

Joán talte ikke i Baaden. Den hvide Officer havde fulgt dem derned og havde dækket Joán med et stort Tæppe. Under det laa han og rystede endnu. Hjemme paa Stranden stod Josef og Hr. Christopulos og Ignaz og raabte i Mørket ud over Floden, frem imod Baaden.

Men Mademoiselle sagde kun:

- Her er vi jo.

Og hun lod en pludselig Syndflod af Boulevardernes Skældsord regne ned over de Ventende.

...

Der var vist gaaet en Uge.

Da de om Eftermiddagen kom ind med Baaden til Orsówa og nærmede sig Molen, hvor Drengene laa med deres Snører, raabte et Par af Drengene:

- Dér er de ....

- Dér er de, dér er de fra Øen.

Bødkerens lange Søn sprang op fra sin Snøre:

- Ja, dér er de sgu, Rakket fra Øen.

Og han løb foran de andre hen til Stentrappen, hvor alle Drengene stod samlede i en Klump, da Joán kom op ad Trappen. Bødkerens Søn kom til at skubbe til Joáns Skulder og saa traadte Skrædderens Dreng ham op ad Benene. Joán gik kun videre, bag Frøkenen, med Hænderne knyttede om sit Læderbælte. Hans Øjne var halvlukkede.

Da Joán var kommen et Stykke væk, begyndte



Skrædderdrengen at pibe i Fingrene, og de andre hujede. Men Bødkersønnen var helt som skoldet i sit flade Ansigt og raabte:

- Hvad bilder han sig ind, hvad Fa'en bilder han sig ind med sine lukkede Øjne.

De blev ved at raabe, lige til Joán var bøjet om Hjørnet.

Fra den Dag passede Drengene Baaden op, og naar de saá den, begyndte de at pibe i Fingrene:

- Dér er de, dér er han - Og de slog Grus og Sten mod Baaden Mademoiselle var bleg under det meget Pudder, men Joán stod oprejst midt i Baaden:

- Læg til, sagde han og gik forbi de skraalende Drenge med sine halvt tillukkede Laag.

De hujede bag dem. Mademoiselle var, saa hun rystede i sine Knæ. Hun næsten løb over Torvet.

- Rakkerprins, Rakkerprins, skreg Drengene henover Torvet.

-Viens, viens,raabte Mademoiselle til Joán.

- Ham fra Øen, ham fra Øen.

-Viens, viens.

- Rakkerprins, Rakker.

-Viens, parbleu, viens, Sans-patrie,raabte Frøkenen og løb op ad Marinkas Trappe, hvor Kommandantens røde Søn svang sig op paa Gitret:

- Paa ham, paa ham - ham uden Fædreland.

Kommandantspirens Fistel lød over Pladsen:

- Paa ham, paa ham, ham uden Fædreland.

Og som var Ordet fundet og Navnet givet og Skændselen stemplet, raabte de alle skingrende op mod Joán:

- Paa ham, paa ham, ham uden Fædreland.

Forrest var Bødkerens Søn.

- Kan Du saa faa Øjnene op, raabte han og jog sine Bødkernæver ind i Joáns Nakke.

- Krum hans Ryg, hvinede Kommandantens Søn:

- Prins uden Fædreland.



- Han uden Fædreland, han uden Fædreland.

De stormede op ad Trappen og de sprang over Gelænderet, mens de peb og de skreg. Bødkerens Søn laa over den snublede Joán. Marinka kom løbende til Ruden:

- Hjælp ham, hjælp ham, hjælp Hr. Joán.

Men Officererne derinde svingede hende rundt, mens de lo:

- Paa 'en, paa 'en, I Serbere, raabte de og lo og lo.

- Paa ham, paa ham, ham uden Fædreland.

Joán blev borte under de snublende Drenges Vægt, og de slog ham og trampede ham og de slog ham.

Oberstens Frue havde revet sit Vindu op og fægtede med begge de bare Arme:

-Sans-patrie, pauvre Sans-patrie,raabte hun frem over Pladsen.

- Skam Dem, skam Dem, raabte Marinka, og hun var løbet ud af Døren og frem paa Trappen.

- Hr. Joán, Hr. Joán,

raabte hun og slog Hænderne ud mod de tumlende Drenge.

- Han uden Fædreland, han uden Fædreland.

Men paa én Gang havde Joán vredet sig ud under Bødkerdrengens Krop og svunget sig op og kilet sig ind mellem det hujende Pak - saa han stod paa det øverste Trin. Blodet rendte ham fra hans blottede Bryst over hans Livrem ned paa Armene.

Saa greb Marinka ham og løftede ham op i begge sine Arme, der skjalv, og bar ham ind.

Da Joán vaagnede, sad den hvide Officer ved hans Seng.

- Lig stille, sagde han, lig stille Joán bed sine Læber sammen.

- Jeg vil hjem, sagde han, og pludselig begyndte han at hulke, som skulde hans hele Drengelegeme sprænges.

- Ja, Du skal komme hjem, sagde den hvide Officer.



Mademoiselle var gaaet til Sengs og vilde blive der. Marinka og den hvide Løjtnant kørte Joán ned til Baaden. Han laa i dens Bund, dækket af Tæpper, medens Dmeter og Ignaz roede. Da de naaede hjem, bar de Joán paa en Baare op til Slottet.

Ane kom hjem fra Fruens Grav:

- Hvad er der sket af Himlens Forfærdelse? hvad er der sket? Aa, bitte Jesus, de har slaaet ham ihjel, de har slaaet ham ihjel. Josse, Josse," de har slaaet ham ihjel ...

Og hun kastede sig ned over Sengen, hylende som en Hund over et Lig.

Joán talte ikke, han førte kun sin hede Haand op og ned over sit venstre Bryst, der sved under det kølige Lærred, som var det hans bankende Hjerte, der brændte.

- Lad ham ligge, sagde Hr. Christopulos.

- Han skal ligge stille.

Om Natten havde Joán Feber. Han blundede og han vaagnede. Ane sad ved Lampen foran sin store Bibel. Hun læste saa højt, at Profeternes Forbandelser blandede sig med den halvvaagnes Feber.

- Og det skal være saa, at der skal være Stank i Stedet for Vellugt og et Reb i Stedet for Bælte og et skaldet Hoved i Stedet for Haarfletninger og trang Sæk i Stedet for vid Kaabe, Brændemærke i Stedet for Skønhedsplet. Dine Folk skulle falde ved Sværdet og din Styrke i Krigen ...

- Hva' er der, Josse? Josse, gør'et ondt?

- Nej, ikke saameget.

Ane lagde Hovedet ned paa Joáns Pude:

- Det gør godt, naar jeg græder, sagde han og slog Armene op om hendes Hals.

Da Joán vaagnede igen, var det Formiddag. Ane sad endnu ved Sengen. Joán laa stille, med store og stirrende Øjne. Men saa blev han urolig.

- Ane, jeg vil op, sagde han og vilde ud af sin Seng.

- Men det ka' Du ikke, Josse, Du maa ligge stille.



- Nej, jeg vil op.

Ane hjalp ham med at klæde sig paa. Han var saa urolig, men Øjnene var runde og helt spilede op.

- Jeg vil læse, sagde han.

Han læste altid om de store Musikere i røde Bind, der kom fra Budapest.

Men han slap Bogen med aandsfraværende Hænder:

- Jeg vil gaa op, sagde han.

- Hvor vil Du hen? sagde Ane og rejste sig. Hun var ganske angst, for Joán var stiv i sit Ansigt.

- Jeg gaar op, sagde han.

Joán bankede sagte paa Hr. Christopulos' Dør.

- Er det Dig? sagde Hr. Christopulos, og hastigt lagde han til - for Joáns Øjne var saa underlige, ligesom saá de ingenting, og det var, som han var saa lille indenfor sine Klæder:

- Hvordan er det, Joán?

- Mange Tak, sagde Joán.

Han satte sig paa Gulvet og støttede sit Hoved - det var saa tungt - til Klavérets Fod.

- Vil De spille? sagde han.

- Det vil jeg saa gerne, sagde Hr. Christopulos.

Og han begyndte at spille, mens Joán saá op paa ham for ligesom at tvinge sig til at høre.

- Men nej. Der var kun det. Kun det der gjorde saa ondt inden i hans Hoved, ondt i alting inden i ham - der var kun det:

De havde hujet af ham, som de hujede af David. De havde revet hans Klæder af ham som de havde revet dem af Kroppen paa Simons Søn, paa David.

- Han uden Fædreland.

- Han uden Fædreland.

- Ja - ligesom af David - -

Det var, som han ikke kunde tænke, som hans Hoved var blevet saa stort, at han ikke kunde tænke. Men naar han støttede Panden mod Klavérbenet, som var koldt, saa var det, som han huskede:

- For Josef havde sagt, Josef i Stalden: Her løber



alt det Pak, som er uden Fædreland. Det havde Josef sagt. Og Frøkenen sagt. Og Ane havde sagt det. Og Kommandantens Frue havde sagt det.

-Petit Sans-Patrie.

- Hvad er der, surgte Hr. Christopulos, der holdt op at spille:

- Hvad er der, Joán?

- Ingenting, sagde Joán og saá paa ham med Øjne der ikke saá.

- Hvorfor sukker Du da? Joán virrede lidt med Hovedet.

- Er det dit Bryst, som gør ondt?

- Nej.

- Men hvad er det da?

Hr. Christopulos klappede hans Haar. Men Joán skød Haanden bort, som gjorde hans Hoved ondt:

- Uden Fædreland.

- Ja, det havde Kommandantens Frue sagt. Og Frøkenen sagt. Og Josef sagt.

- Saa var det - det var sandt.

- Men hvorfor - hvorfor?

- De havde raabt det. De havde hujet af ham som af David, Simons Søn. De havde revet Klæderne af ham som af Simons Søn, af David. Men Ane havde sagt det, hvorfor de havde skreget ad David. For han er Jødens Dreng, og det er en Skændsel. Og Frøkenen havde sagt det og krænget med Munden:Ah, pfui, le juif. OgJosef havde sagt det i Stalden og Drengene havde pebet, alle Drengene i Orsówa: Jøden - Jøden ....

- Fordi det var en Skændsel.

- Joán, hvorfor græder Du?

- Jeg græder ikke.

Joán rørte sig ikke. Det var som sad der, bag Taarerne, en stor, en forfærdelig Angst i hans Øjne.

- Gør det saa ondt i dit Bryst?

- Ja, nu gør det ondt i mit Bryst.

Joán blev siddende, stirrende med de samme Øjne:



- Men Kommandantens Søn havde ikke hujet af Simon. Men Kommandantens Søn, han havde begyndt at skride mod ham:Sans-Patrie - Sans-Patrie..... Og Officererne - alle de, der spillede Kort hos Marinka - - de havde raabt mod ham:Sans-Patrie - Sans-Patrie.... og let - let som Karlene - - som Karlene lo ad den Puklede, som ad Peter, Peter med Pukkelen, som de tre Kærester var løbet fra, fordi han var et Kræ.

- Som af David, Jødens Dreng, og af den Puklede, af Peter, havde de hujet af ham ...

- Joán, Du skal i Seng. Du har jo Feber. Du maa i Seng.

Joán fo'r sammen.

- Nej, nej, og han rystede paa Hovedet: jeg vil ikke i Seng.

- Saa skulde vi gaa lidt, sagde Hr. Christopulos.

- Ja, saa kan vi jo gaa lidt.

Ane stod nede i Hallen ved Trappen:

- Hvor vil han hen? hvor vil han hen? klynkede hun, ligesom før.

- Vi gaar lidt ud, sagde Hr. Christopulos.

- Men, men gaa ikke for langt, bad Ane:

- Aa, gaa ikke for langt med ham, for han taaler 'et ikke.

- Vi gaar kun lidt, sagde Hr. Christopulos De gik tavse, langs med Slottet, frem og tilbage. Paa en Gang spurgte Joán og saá op paa Læreren:

- Staar alting paa Kortet?

Det gav næsten et Sæt i Grækeren.

- Ja, sagde han: alt staar paa Kortet.

- Alt Land? spurgte Joán igen.

- Ja, alt Land staar paa Kortet Joán tav paany:

- Saa var det sandt. For Hr. Christopulos havde sagt, det vidste han, Hr. Christopulos havde sagt - tre Gange: Hvor Du bo'r, Joán, staar ikke paa Kortet.

- Uden Land - uden Fædreland ...



-Sans-Patrie.

Der kom nogen forbi dem, og Hr. Christopulos nikkede:

- Det var Peter, sagde han Men Hr. Christopulos greb om Joán, der var hvid som Muren.

- Nej, kom Joán, sagde han og førte ham ind: Du bliver syg.

De spiste i den store Spisestue, de to alene, og de talte ikke.

- Hvor er Mademoiselle? spurgte Joán.

- Hun er i Orsówa, svarede Hr. Christopulos.

Der gik en Trækning over Joáns Ansigt.

De gik op ad Trappen igen, ind i Hr. Christopulos' Stue. Joán satte sig paa samme Sted som før. Det begyndte at mørkne, og Skygger laa over Stuen. Hr. Christopulos rejste sig og lagde Bogen fra sig.

Saa sagde Joán inde fra Mørket:

- Hr. Christopulos.

- Ja.

Der var stille et Øjeblik, men saa kom det meget hastigt:

- Har Rumænerne et Fædreland?

- Ja, de har jo Rumænien.

- Og Serberne - de har Serbien?

- Ja, de har Serbien.

Der blev stille igen, til Joán spurgte paany - og Hr. Christopulos syntes næsten, Drengen talte som de, der taler i Søvne, eller som den, der taler til En i en Telefon:

- Og Mo'r havde Danmark?

- Ja, hun havde Danmark. Men hun rejste jo bort.

Joán sad lidt. Og pludselig spurgte han, brat - greben af en af de sære Tanker, der var yngre og ældre end hans Aar -:

- Var det derfor hun døde?

- Din Moder blev jo syg, sagde Hr. Christopulos.

- Naa.



Og lidt efter sagde han og løftede Hovedet:

- Jøderne - har Jøderne ogsaa et Fædreland?

- Nej, svarede Grækeren: Jøderne har intet Fædreland.

- Hvorfor?

Hr. Christopulos sagde:

- Det véd Du jo, at Jøderne, de blev forbandede af Gud.

- Ja, sagde Joán, ganske stille og næsten uden Lyd.

- Nu tænder jeg Lampen, sagde Hr. Christopulos, som med ét blev helt ængstelig over Ja'et og alle de Spørgsmaal. Og mens han tændte den, sagde han:

- Joán, hvorover kom Du egentlig i Klammeri med de Drenge i Orsówa? Men Joán svarede ikke.

- "De blev forbandede af Gud."

Hans Ansigt var helt ubevægeligt, som han sad:

- "De blev forbandede af Gud."

- Nu skal Du til Ro, Joán, sagde Hr. Christopulos og lagde Haanden ned paa hans Skulder.

- Vil De sidde hos mig ved Sengen? bad Joán.

- Ja, jeg skal sidde hos Dig.

De gik ind i Joáns Stue. Da Joán laa i sin Seng, faldt han i Søvn, pludselig, i et Nu som En, der har faaet et Slag.

Men da han vaagnede om Morgenen, satte han sig op i et Sæt, som om nogen sagde lige ved hans Kind, lige ind i hans Øre:

- "Forbandede af Gud".

- Det véd Du jo, de blev forbandede af Gud.

- Ja, det vidste han - og Joán nikkede, angstfuld, ud i Luften - at de var: Forbandede. Det var om dem Ane læste højt om Natten i den store Bibel, alle Straffe. Og det var over dem, hun græd, Jøderne, fordi de var forbandede, og Gud havde taget deres Fædreland.

- Taget deres Fædreland.

- Dem, Gud forbandede, fra dem tog han deres Fædreland. Dem, Gud forbandede, dem gav han intet



Fædreland .... men de blev hujet af og de blev traadt paa deres Fødder og knebet i deres Sider og trampet paa deres Knæ og flænget i deres Bryst - som han, som han af alle de Drenge i Orsówa.

- Forbandet af Gud. Af Gud forbandet.

Og pludselig rejste han sig op og kastede sig ned paa Knæ; mens alle Taarer strømmede ud af hans opspilede Øjne, krøb han og trissede rundt i sin Seng og bad og bad og vidste ingen Bønner og blandede alle Sprog og bad:

- Aa, lille Gud og din Helgen ... og Josef og Maria og Stefan ... Stefan og Maria og Josef .... for jeg vil ikke være forbandet, jeg vil ikke være forbandet ...

Og paa én Gang stod han ud af sin Seng og han lagde sig ned paa det bare Gulv, saadan som Ane gjorde, og han bad med foldede Hænder, saadan som Ane gjorde.

Han bad, som Ane bad til Gud og Fader vor, Du, som er i Himlen, og Josef og den hellige Iwo og Barbara, som sidder i Kirken, og Gud - at de vilde give ham et Fædreland, og at han ikke skulde være forbandet.

Han græd igen og bad igen:

- Aa, lille Gud, lille Gud og den hellige Jomfru med Barnet - kan Du ikke hjælpe mig, Fader vor og Du, som er i Himlen .... kan Du ikke hjælpe mig, Fader vor, Fader vor .... kan Du ikke hjælpe mig.

Tilsidst stod han op og han tørrede sine Taarer af Hans Knæ gjorde ondt, og han var saa træt:

- Men dem, Gud forbandede, fra dem tog han deres Fædreland.

.... Det var Skoletid nu, og han samlede sine Bøger.

- Hvor hurtigt Du sov iaftes, sagde Hr. Christopulos, da Joán kom derind.

- Ja, sagde Joán og satte sig hen til Bordet Hr. Christopulos drejede Globen med sine slanke Hænder, og han fortalte om Oceanerne, hvis Dybder ingen



kendte, og om Jorden, som var fuld af Ild, og om Polerne, hvor de store Have stivnede og blev til Is.

- Og Gud skabte det alt? sagde Joán sagte.

- Ja, sagde Hr. Christopulos og saá bort over Globen: den store Gud lod alle Verdener skabes.

Joán sad lidt, mens Hr. Christopulos blev ved at tale Saa sagde han pludselig og saá paa Grækeren:

- Kan da Gud alt?

- Ja.

- Kan han give os alting? sagde Joán og blev ved at se paa Grækeren.

Hr. Christopulos svarede ikke. Men Joán sagde:

- Ane siger, han kan, hvis vi beder Hr. Christopulos saá paa ham - der var som en Pine eller en altfor stor Anstrengelse i Joáns Øjne -:

- Ja, Joán, sagde han: den store Gud kan alting.

Det var, som Joán blev roligere. Men mens han læste og skrev og bøjede alle de Verber, tænkte han kun, at saa vilde han bede, bede altid til Gud og til alle de Hellige og til den hellige Jomfru og til Barbara, der sad i Kirken, og til den hellige Anne, som Ignaz bad til, og til Josef. Men Mademoiselle havde en Rosenkrans, der laa i Skrinet mellem hendes Lugteflasker. Mademoiselle bad saa tit, naar de kom hjem, naar de havde været i Orsówa, og græd og bad for alle Perler. Men bagefter blev hun glad igen og lo med de rumænske Kokke. Joán vilde laane Mademoiselles Rosenkrans og han vilde bede paa alle Perler, saadan som Mademoiselle bad, naar hun kom hjem fra Orsówa.

For han vilde, han vilde ha'e et Fædreland - som alle Serberne havde, og Rumænerne havde et, og Hans havde Siebenbürgen, og hans Moder havde Danmark og kunde ikke være forbandet.

Og han bad om Morgenen og han bad om Aftenen, naar Ane laa bedende ved hans Seng:

- Fader vor, Du som er i Himlen.

- Sig det igen, sagde Joán og holdt om hendes foldede Hænder.



- Fader vor, Du som er i Himmelen.

- Fader vor, Du, som er i Himlen, gentog Joán, og anspændt sagde han de halvglemte danske Ord.

- Helliget vorde dit Navn, sagde Ane.

- Vorde dit Navn, hviskede Joán.

- I Evighed, Amen, sluttede Ane.

Joán laa stille. Saa vendte han sit Hoved:

- Ane, sagde han: Be'er Jøderne?

Ane stod et Øjeblik. Saa sagde hun:

- Det nytter dem ikke.

- Hvorfor? sagde Joán, med sine Øjne op i hendes.

- Fordi Gud har forbandet dem til evig Tid.

Joán vaagnede af et korteligt Blund, og Lampen var slukket. Der brændte kun den lille Natlampe. Joán sad op i sin Seng, sammenkrøben, med Hovedet ned mod Knæene; det var, som al hans Krop kviedes og stønnede, saa han skjalv:

- Det nyttede dem ikke. Og han løftede sit Hoved og han virrede med det over Linningen:

- Det nyttede ikke, det nyttede ikke.

- For de var af Gud forbandet - til evig Tid.

Pludselig stod han ud af sin Seng, og han tændte Lampen med sitrende Hænder, og han satte Kuplen paa og tog den store Bibel og slog den op og læste, hvor Anes Mærker laa, de røde og hvide Mærker.

Han læste og han forstod det ikke og han læste højt som Ane læste, og han fangede Ordenes kendte Lyd - alle Guds Forbandelser, og hvordan Herren tog Jødernes Fædreland....

Joán gik tilbage. Biblen laa opslaaet med de rødhvide Mærker.

Men paa én Gang sagde han, højt og skingert og fortvivlet, ud i den tomme Stue:

- Mo'r, Mo'r, Mo'r dog.... og hulkede med Hovedet ind mod den kolde Væg.

... Nogle Dage efter sagde Hr. Christopulos i Timen:



- Jeg skal til Orsówa. Vil Du med?

Joán bøjede hastigt Hovedet, og det skjalv i hans Ansigt.

- Ja, sagde han:

- Ja, Tak.

- Vi ta'r afsted Klokken to.

- Ja Tak, gentog Joán.

Joán var ganske rolig - saa stille og rolig som den Gang, da han var i Budapest hos Lægen, der skulde snitte i hans Øjne. Han sad i Baaden og hørte hvert et Aareslag. Nu saá han Bøjen og nu saá han Molen.

- Fryser Du, Joán? spurgte Hr. Christopulos.

- Nej, sagde Joán.

Nu saá han Drengene, der laa med deres Snører.

- Du er saa bleg, Joán.

- Ja.

Men Drengene rejste sig ikke og de blev ved deres Snører.

- Sid stille, Joán.

- Ja.

- Dér var Bødkerens Søn.

- Hvad vil Du, Joán?

- Jeg flyttede kun.

Nu roede de forbi og lagde til.

- Kommer Du, Joán?

- Ja.

Joán gik ud af Baaden og stod paa Trappens Trin.

Saa kom det. Det var Skrædderens Søn, der raabte det, og det ramte i Joáns Ryg som en slynget Sten - mens den skingre Latter slog frem imod ham.

Joán havde i et Nu ført sine Hænders Fingerspidser ind mod hinanden, men saa samlede han begge sine Hænder.

- Hvad er det, de Drenge raaber, spurgte Hr.Christopulos, som ikke forstod Serbisk.

- Jeg véd det ikke, sagde Joán, og de gik videre De kom over Torvet. Men der var ingen, der raabte mere.



Men paa Fortovet, udfor Marinka, kom der to Smaapiger, som havde Blomster i deres Fletninger. Og den ene skubbede pludselig til den anden:

- Se dér, se dér, det er ham, det er ham "Uden Fædreland".

Joán gik saa tæt ind under Murene.

Der kom Officerer forbi og der kom Fruer forbi. De bøjede Hovederne mod hverandre.

- Hvorfor mon Folk gloer saadan paa os, sagde Hr. Christopulos og lo.

- Det véd jeg ikke, svarede Joán. Han løftede ikke sine Øjne.

... Maaneder gik. Hr. Christopulos saá hver Eftermiddag Joán gaa over Gaarden med en Buket Blomster i Hænderne, som han havde hentet i Drivhusene.

En Dag aabnede Grækeren sit Vindu:

- Hvor gaar Du hen, Joán?

- Jeg skal paa Kirkegaarden.

Joán gik hen over Markerne mod Byen. Hen over Kirkegaarden næsten løb han, ind i Kirken. Der var halvmørkt derinde, hvor alle de mange Hellige sad paa deres Altre.

Joán gik sagte paa sine Fødder og lagde Blomsterne op hos den hellige Anna. Der var Blomster paa alle Altre. Nogle var lidt visnede. Joán havde bragt dem alle.

Joán havde bøjet Hovedet over en Bedepult. Han bad ikke højt mere. Han hviskede kun sine Bønner.

Naar Joán kom hjem, spillede han med Hr. Christopulos. Han havde fundet en gammel Violin i en af de Stuer, hvor der aldrig var rullet op, siden Moder døde.

Hr. Christopulos spillede med ham mange Timer.

Hr. Christopulos saá paa Joán. Han stod op, mens han spillede, men hans Hoved var bøjet.

- Man skulde tro, Du bar en Sorg i dit Hjerte, sagde Hr. Christopulos.

Joán svarede ikke. Det sitrede altid saadan om hans Mund, naar han spillede.



Naar Joán gik til Drivhusene, kom han forbi Huggehuset.

Der var saa stille derinde, og Saven gik ikke. En Dag listede Joán sig derind.

- Peter, kaldte han: Peter, er Du her? Der var ingen, der svarede.

- Peter, sagde Joán, der blev bange; henne fra Høvlspaanbunken var det, som noget jamrede eller peb - som en Hund eller noget peb, ikke et Menneske.

- Peter, hviskede Joán, og Navnet blev i hans Strube.

For det var Peter, som laa dér paa Ryggen, boret ned i alle Spaaner, med Hovedet ned under alle Spaaner, saa der dukkede ikke andet op end den puklede Ryg...

- Peter, gentog Joán.

Men Spaanerne blev kun ved at skælve under Pukkelens Hulken.

Joán havde vendt sig og gik. Blomsterne til Kirken var falden ham ud af Haanden.

Han gik over i Stalden, hvor Josef stod og striglede "Amour".

- Men det behøvede han snart ikke mere, naar Herren aldrig er hjemme, sagde Josef: Men her sku' da ogsaa Fanden være. Hvor er mon Herren nu?

- Fa'r er i London, sagde Joán.

- London? sagde Josef: det er langt borte. Og lidt efter lagde han til, mens han striglede:

- Ja, Verden er stor, og i Graven skal vi dog alle.

Joán sad paa Havrekassen:

- Josef, sagde han: Hvad er der med Peter?

- Der er vel, hvad der altid er, sagde Josef og striglede videre ...

- Nu er det Iwona.

- Iwona er smuk, sagde Joán.

- Ja, sagde Josef, dejlig er hun s'gu - og han førte langsomt Striglen ned ad sit velskabte ungarske Ben - naar man har set hende.



Han striglede igen paa "Amours skinnende Krop, til han sagde:

- Men man ka' vel ikke fortænke et Fruentimmer i, at hun ikke holder til med saadan et Jammerskræ og saadan som Gud har mærket ham.

Joán steg ned fra Havrekassen.

- Hr. Joán rider heller aldrig mer, sagde Josef.

Han havde uvilkaarligt sagt "Hr." Joán ved at se hen paa hans Ansigt.

Men Joán var allerede gaaet hen over Gaarden og op ad Trappen ind i Stuerne med de blændede Vinduer.

En Dag, da Joán sad over sine Bøger, bankede det paa Døren:

- Kom ind, raabte han.

- Kom ind.

Da Døren gik op, var det Peter, som stod der. Han havde taget sine Støvler af, og de altfor lange Arme hang slappe ned foran ham, lige til hans Knæ.

- Hvad vil Du, Peter, spurgte Joán Peter gik to Skridt frem paa sine Sokker:

- Jeg vilde gerne ... vilde gerne si'e Hr. Joán, for Herren, da han ikke er tilstede ... vilde jeg si'e, at ...

Peter løftede sine Øjne - han talte saa sært, med en Stemme ligesom fra en Valse -:

- Si'e, at nu maa jeg rejse.

- Vil Peter rejse?

Den Puklede blev staaende i den samme Stilling men det var, som de skæve Skuldre faldt længere ned:

- Ja, nu maa jeg rejse.

Han talte med den samme Stemme, og paa hans Kinder brændte der to Pletter.

- Hvor skal Du saa hen? sagde Joán, der var gaaet tre Skridt frem og spurgte ganske sagte:

- Hvor?

Peter havde drejet sit Hoved som et Dyr ved en pludselig Lyd, som det ikke har ventet.

- Ja, sagde Joán, hvor vil Du saa være?

Den puklede Peter stod et Øjeblik:



- En rejser hjem.

- Hjem til sit Land.

Joán havde lukket sine Øjne fuldt op - et Nu.

- Jeg rejser herfra, sagde Peter ud i Luften.

Men paa én Gang havde Peter kastet sig ned paa Gulvet og rettede sig halvt op igen og sad paa Hug med Hagen ned paa de spidse Knæ og Armene slaaet op i det ukæmmede Haar og hulkede og hulkede, som om han rallede.

Og han mumlede gennem sin Hulken en Strøm af Ord:

- Ak, hjælp mig, lille Herre, hjælp mig, lille Herre, hjælp mig.

Joán vidste ikke selv, hvad han sagde:

- Du maa staa op - Du maa staa op.

- Peter Brændehugger, Peter Brændehugger, staa dog op.

Han vilde gaa hen imod ham og tage om ham, men, paa én Gang greben af de ganske Unges Angst eller Væmmelse for alt, hvad der er vanført, blev han staaende igen og sagde kun, forskrækket i Stemmen:

- Staa op, staa op.

Forvildet, men som den, der er vant til at lyde, rejste Peter sig op fra Gulvet:

- Ja, ja, sagde han tungt, og de lange Arme faldt ind foran ham, slapt ligesom før.

Og med ét huskende, hvorfor han egentlig var kommen, begyndte han at klynke - med de Fattiges ligesom faglærte Klynken:

- Aa, han havde ingen Ting, aa, min lille Herre, og han var som den nøgne paa Marken ... Herre, som en nøgen paa Marken ... Men hvis den lille Herre vilde være saa naadig og god, saa god og naadig og kunde give mig bare til Koften og en Vams - en Vams til naar jeg maa rejse ...

Men som om det ene udtalte Ord igen lod alle hans forrige Tanker vende tilbage, begyndte han at hulke som



før, mens Øjnene stod frem af hans Hoved, som dreves de af selve hans Hjertes Slag ud af deres Huler:

- Aa, hjælp mig, lille Herre, hjælp mig, lille Herre hjælp mig.

Han greb med sine vanføre Hænder om Joáns Albu

- mens Joán sagde og kunde næsten ikke tale:

- Vi skal nok hjælpe Dig, vi skal nok hjælpe Dig Og da Peter blev ved at græde, sagde han og vilde trøste ham og stod dog endnu tre Skridt fra ham:

- Hører Du, hører Du, vi skal købe det altsammen i Orsówa.

Pludselig, greben af dette at trøste, blev han ved at tale:

- Vi skal købe Dig en Vams og vi skal købe en Trøje - idag i Orsówa - vi skal ta'e over og købe Dig alting.

- Nu i Eftermiddag, i Orsówa.

Peter stod kun og ludede med Hovedet:

- I Eftermiddag, sagde Joán, skal vi ta'e til Orsówa.

Den Puklede var gaaet. Han havde næsten ingenting sagt. Han havde bare holdt sig et Øjeblik ved Dørkarmen.

Men Joán kaldte paa Josef og raabte paa Dmeter og sagde til om Baaden, paa én Gang greben af en Slags Iver efter at kunne ordne som en Voksen og faa i Stand.

- Hvor skal Du hen? sagde Ane, der kom løbende ned i Hallen.

- Vi skal til Orsówa, sagde Joán.

- Hvem - hva' for no'en? Hva' for? Ane saá ham selv tage sit Tøj, og pludselig sagde han:

- Peter og jeg.

- Saa vil jeg med. Jeg vil med. Du faar ikke Lov at rejse alene.

- Saa ta'er jeg med, sagde hun og løb op ad Trappen, mens Joán gik ud i Gaarden. Peter stod der allerede. Han havde en skiden Pels paa, der var ombunden med et Reb. Han lignede en Savsmuldsæk, som han stod dér.



- Strømmen er stærk, Hr. Joán, sagde Josef, der ventede i Baaden.

- Pas paa, Herre, sagde Dmeter og hjalp Joán Oppe paa Vejen kom Ane løbende. Hun var udstafferet som til Altergang i Vejle Kirke.

- Skal hun med? spurgte Josef.

- Ja, svarede Joán.

De kom alle i Baaden. Strømmen var saa stærk, at Baaden var ved at dreje med dem. Ane sad med foldede Hænder i de sorte Handsker. Vinden havde sat hendes Hat paa Skæv. Peter rørte sig ikke. Det brede Ansigt dukkede frem af Pelsens skidne Uld, saa ubevægeligt, som var det dødt.

Paa Molen sad der kun to gamle Mænd og saá paa deres egne spidse Knæ. Men Skildvagterne paa Bastionen vendte sig og saá efter dem. Joán gik ved Siden af den Puklede, bagved dem kom Ane. Vinden paa Floden havde revet hendes Haar op, saa det stod som Totter paa hende over Panden, under den Vejle-Hat.

Peter rokkede et Par Skridt bag Joán. Han gik saa underligt, som et virrende Dyr, der bliver trukket i en Snor.

Der var ingen i Smøgen.

Men pludselig røg Skrædderens Dreng ud af en Gadedør og blev staaende foran Joán og foran Peter, med aaben Mund, før han løb igen, frem imod Torvet, over mod Vagten:

- Hej, hej, nu kommer han uden Fædreland Skrædderens Søn skreg det:

- Halløj, halløj, han er rykket ud med Befolkningen.

Et Par Sergeanter kom til Vinduerne i Vagten og begyndte at le, mens Soldaterne løb ud, med Hænderne i deres Lommer, og lo. Den ene Sergeant havde lukket Vinduet op og lo, saa han duvede ud over Karmen:

- Han rykker ud, han rykker ud med Garden raabte han.



Og Soldaterne, der lo, saa de holdt sig i Siderne raabte Befalingsmandens Ord:

- Se Garden fra Øen, se Garden fra Øen.

Bødkerens Søn var kommen ud paa Trappen og skingrede ud over Fortovet:

- Se, se, det er den gale Jomfru - se, se, den Gale og den Puklede.

- Hurra, Hurra for Uden Fædrelands Garde.

Soldaterne skreg det først - saa raabte Bødkerens Søn det:

- Hurra, Hurra for Uden Fædrelands Garde.

Joáns Fødder vilde ikke ret finde Jorden. Men han gik videre.

Saa pilede Skrædderens Søn lige frem imod ham, og svingende sin Hue, som svang han en Fane, raabte han, lukt ind i Joáns Ansigt:

- Hurra for Uden Fædrelands Garde.

Ane var bleven staaende: med Hatten paa Skæv og alle Haartotter strittende stod hun som en Forvildet, til hun løb frem mod Skrædderens Søn med løftet Haand og skreg:

- For den skidte Knægt.

Men Joán havde grebet hendes Haand:

- Ane, la' være,

og Ane lod Haanden falde og havde fornummet, at Joán han skjalv som den, der skælver lige ind i sit Hjerte.

- Hurra for Garden.

De peb og de sang.

- Josse, Josse, sagde Ane. Hun var paa én Gang blevet ganske stille:

- Josse, lad os gaa.

- La' os gaa.

Men de skreg og raabte foran og bagved og fra Trapperne:

- Se den gale Jomfru. Det er hans Amme, det er Uden Fædrelands Amme.

Joán havde paany grebet om Anes Haand:

- Kom, sagde han.



Han vidste ikke, at Taarerne rullede ud af hans Øjne og stivnede, for saa kolde var hans Kinder.

- Josse, lille Josse.

- Hurra for Garden.

Saa begyndte han at se paa Jordens Stene og paa sine egne Fødder. Han maatte gaa frem over Stenene. Men alligevel saá han - og vidste ikke hvordan - alle Vinduer, Oberstens Vinduer og Kommandantens Vinduer og Marinkas Vindu, hvor alle Ansigter lo.

Og pludselig drejede han sit Hoved, og i et eneste Nu saá han i Vindu ved Siden af Vindu, i Dørene, Dør ved Dør, alle de leende Menneskeansigter - som en Ring, mens den Puklede gik saa langsomt bag ham.

Men paa én Gang blev Joán staaende og aabnede sin Mund som den, der vil skrige, og skreg ikke, eller skreg kun et Skrig, som aldrig fik Lyd:

- Dér paa Hjørnet, paa Simons Hjørne, dér paa Trappen stod Madam Simon, tykke Fru Simon og David og alle Simons, Jødesimons Børn - - og de raabte - og den mindste peb - og de skreg:

- Se ham, se ham, ham uden Fædreland.

De raabte højest.

- Se ham, se ham, Uden Fædreland med sin Garde.

Jøden, Simon, David og alle de Jødens Børn.

Det var, som Joán ikke saá mere og hørte ikke. Jo Ane, der græd saa sagte, hørte han.

Saa var han paa Beklædningsmagasinets Trappe.

De to unge Mænd bag Disken lo til hinanden i et Spejl, mens de høfligt handlede. Joán gik med dem rundt mellem Stativerne, hvor de færdige Klæder hang i lange Rækker.

Ane greb om hans Hænder:

- Josse, Josse, sagde hun: Ka' vi ikke bli'e her til det bli'r mørkt.

Men Joán rev sig løs.

Butiksdøren gik, det var den hvide Officer, der kom.



- Goddag, Grev Joán, sagde han og gav Joán sin smalle Haand med et Tryk.

Da Joán rørte Officerens Haand, sitrede hans Skuldre som i et Ryk, og, et Nu, faldt hans Hoved ind mod hans Arm - saa tungt som noget Dødt.

Men Officeren slap Joáns Haand - maaske fordi han var bange for, at Joán ellers skulde komme til at græde - og sagde:

- Jeg skulde ha'e et Par Handsker, og han prøvede længe Handskernes Skind.

- Skal De ned til Baaden, Grev Joán? spurgte han da alt var købt til den Puklede.

- Ja, sagde Joán, og paa én Gang holdt hans Hænder saa fast om Diskens Kant som før om selve Baadens Ræling.

- Saa kan vi følges, sagde Officeren: jeg skal samme Vej.

De gik ud.

Joán vidste ikke selv, at han gik ved Siden af den hvide Officer, selv saa rank som Soldaten i et Geled - over Torvet. Peter gik bagved, med sin store Bylt med alle de nye Klæder. Ane holdt Øjnene saa stift paa Joáns Ryg.

Midt paa Torvet standsede Joán:

- Farvel saa, Peter, sagde han med saadan en tydelig, tillært Stemme.

Den hvide Officer havde set paa Joán. (Hvem er det, han minder om? fløj det gennem hans Hoved, og i samme Nu havde han tænkt paa den unge Majestæt: Ja, det var ham.)

- Saa rejs Du nu, Farvel, sagde Joán og tog den Pukledes Haand, som han altid havde været bange for:

- Farvel.

Peter vilde tale, men Joán havde vendt sig, og de gik videre - mens den Puklede, midt paa Torvet, pludselig gav sig til at svinge sin Bylt, enten i en Slags Fortvivlelse eller maaske i en endeløs Glæde.



Soldaterne ved Vagten havde rettet sig og hilste den hvide Officer, der var standset ved Smøgen, mens han førte sine Øjne henover Kæden af alle Ruders maabende Hoveder.

- Farvel, Grev Joán, sagde han:

- Nu rejser jeg.

- Hvorhen skal De rejse?

- Bort.

Og lidt efter sagde den hvide Løjtnant:

- Min Fa'r er død, saa nu er jeg saa rig, at jeg kan flygte - -

- Flygte? sagde Joán og forstod ham slet ikke.

- Ja, sagde Løjtnanten og løftede sit Hoved mod Pladsens leende Ansigts-Lænke, der var spændt fra Hus til Hus:

- Flygte for de Dyr, som kalder sig selv for Mennesker.

- Farvel, Grev Joán, sagde han og gav uvilkaarligt Joán Ujházy et Haandslag som til en Kammerat i Majestætens Livkorps.

Joán havde lukket Øjnene sammen som i en Anstrengelse for at forstaa.

- Farvel, sagde han saa.

- Farvel til Dem.

Og skønt han ikke vilde løbe, løb han dog - ned ad Smøgen, de første Skridt:

- Kom, Ane.

- Ja, Josse, ja, Josse.

De var i Baaden.

Men saa rapt, som var de skudt op af Jorden, løb pludselig alle Drenge, hele Sværmen og alle Knægte sammen paa Molen og sendte i Kor en eneste hvislende Piben ud mod Baaden, ud imod dem - som om Kugler peb i Vandet.

Joán sad midt i Baaden. Hans Ansigt var løftet, mens de knyttede Hænder laa paa hans Knæ.

- Leve den gale Amme, leve den gale Amme.



Og de peb igen, mens Josef og Dmeter løftede deres Aarer, som kunde de naa at slaa.

- Ro, sagde Joán.

- Vel, Grev Joán, sagde Josef, og de roede. Saadan havde Josef aldrig set den unge Herre se ud i sit Ansigt.

Joán rørte sig ikke. Han holdt bestandig sit Ansigt opad, og hans Øjne var aabnede saa stort, som vilde han stirre ind i selve Himlens Hjerte.

- Ro til Byen, sagde han og flyttede ikke sine Øjne.

- Vel, Grev Joán, sagde Josef Raabene døde hen over Vandet.

- Hvor ska' vi hen? klynkede Ane, hvis Ansigt var opsvulmet af Skrækken og af Kulde, som havde hun Tandpine:

- Hvor ska' vi hen?

- Gaa saa hjem, sagde Joán til Ane.

Hun turde ikke svare.

Joán gik saa fast med højtbaaren Nakke.

Han gik hen over Pladsen og aabnede Kirkegaardens Laage. Der var mørkt i Kirken, men han saá det ikke og Vejen kendte han. Én efter én tog han, med kolde Hænder og mens han saá de Hellige ind i de malede Ansigter, Blomsterkostene bort fra de døde Altre.

Saa gik han hjem.

- Hvor længe I blev borte, sagde Hr. Christopulos, der vilde se, om Joán vilde tale om alt det, som Ane allerede havde fortalt.

- Ja, sagde Joán blot og satte sig hen.

Han sagde ikke mer. Men paa én Gang løftede han Ansigtet og saá over paa Hr. Christopulos:

- Er vi egentlig rige, sagde han Hr. Christopulos blev helt forbavset:

- Ja, sagde han: I er rige.

- Meget rige? spurgte Joán igen.

- Ja, I er meget rige.



- Naa, sagde Joán og talte ikke mer.

- - -

Men det blev snart Sommer. Hr. Christopulos rejste, og om Efteraaret skulde Joán til Kostskolen, til Hr. Dupierres Kostskole i Paris.

Joán red ved Siden af sin Fader. De red Øen rundt.

Aftenen begyndte at falde paa, og Floden blev mørk Bønderne, der sad med deres Piber udenfor deres Gavle, rejste sig til Hilsen, saa deres Kofter rørte Jorden.

Det var Sognefogden, som tog sin Hue af:

- Farvel, Herre.

- Farvel, Carol.

Joán hilste dem alle.

Men gamle Maria steg over sit Gærde og kyssede Joán paa Haanden.

- Lev vel, Maria.

To Piger vaskede ved Floden, mens deres Vasketræer klang. Yderst paa Pynten førte "Moders Mølle" langsomt sine sejlbehængte Vinger gennem Aftenens mørknende Luft.

Joán havde løftet sit Ansigt: Akazierne over hans Hoved duftede saa sødt. Inde i Skyggen af Træerne brød Taarerne stille ned ad hans Kinder.

De red op mod Borgen og de bandt deres Heste.

Joán gik op paa Grusbunken nær ved Muren, og han førte sine Øjne fra Smuglernes Huse frem over Vejen og hen over Byen og Kirken og "Slottet" - op imod Møllen.

- Hvad er det? sagde Joán og havde drejet sit Hoved, mens Faderen bøjede sig frem, ud over Muren:

- Stille, raabte han.

- Stille - er her da aldrig Fred,

medens skingrende Stemmer blev ved at raabe:

- Paa ham, paa ham, det serbiske Svin - og en Flok af de rumænske Karle stormede frem over Vejen bag efter Ignaz, efter ham, alle.



- Stille, raabte Faderen igen, og Karlene løftede deres Hoveder og dukkede dem igen, som havde de faaet et Nakkedrag, og tav og sneg sig videre, en efter en, forbi Muren, hvor Faderen stod.

- Fa'r, sagde Joán: Ignaz var blodig i Ansigtet.

- Ja, svarede Faderen og knyttede sin Haand: her kradser vi Øjnene ud paa hinanden, til vi alle bli'r blinde.

Han vendte sig om:

- Kom, vi skal hjem.

De stod op paa deres Heste og red tavse, indtil Faderen sagde, som sluttede han en lang og hemmelig Tankegang:

- Men nu skal Du jo herfra.

Joán svarede ikke. Hans Strube skjalv, i Ryk, bag den høje Flip.

Faderen talte igen og sagde, mens han saá frem over Hestens Hoved:

- Og i Frankrig er man venlig mod de Fremmede.

Joán holdt saa fast om Tømmerne, og sagte sagde han:

- Fa'r, hvor rejser Du hen - i Vinter?

Det var, som Faderen ikke havde hørt det. Han tav et Nu. Men saa sagde han:

- Nu bli'er jeg; nu er jeg vendt tilbage - tilbage her, sagde han.

Joán havde aldrig hørt sin Fader stamme saadan, og han vilde gribe om hans Arm og gjorde det ikke, og hans Haand faldt ned.

Men paa én Gang, mens pludselig en Flod af Blod flød op mod hans Hals, sagde han - og hans Stemme klang, som udpressede han Ordene:

- Fa'r, hvorfor har vi intet Fædreland?

Faderen havde svaret:

- Ujházy'erne fik intet.

De talte ikke mere. Paa Trappen mellem Søjlerne skiltes de.

Joán gik ind i sin Stue. Maanen var kommen frem, og



dens Lys faldt ind i Rummet. Joán stod med Ryggen mod Vinduet. Det gamle Chatol fra Vejle og Munkebjerg paa Væggen og den hvide Lampe og "Skumringen" og Anes Skriftsprog over Sengen - alting blev saa tydeligt, i Maanens Skær, som det meget fjerne kan blive det, eller ogsaa ofte det, som man ser gennem Taarer.

Joán saá hver en Ting og hvert et Billede: Saa høje Parthenons Søjler var. Dér var Hr. Christopulos nu - i sit Land.

Joán vendte sig, om mod Vinduet.

Saa klart Lyset dog var. Kun Poplernes Skygger laa frem over Gaarden mod Huset som to mørke og udstrakte Arme.

Joán gik i Seng, men han sov ikke. Var det Tømmerflaaderne, han hørte? Ja, nu gled de ned ad Floden, da det var maanelyst. Hvor Chatollet blev stort, naar Maanen skinnede - som det blev dobbelt saa stort. Da hans Mo'r levede, laa der smaa, visne Kranse i alle Skuffer, smaa visne Kranse mellem hendes Klæder .. Hun græd saa tit, naar hun sad under Møllevingerne og saá efter Tømmerflaaderne - Flaaderne, naar de drev med Floden ...

Døren gik saa sagte.

Det var Ane.

Hun listede, paa Sokker, ind ad den halvaabne Dør frem over Gulvet.

Men Joán - og han vidste ikke selv, hvorfor han gjorde det - havde lukket sine Øjne.

Han hørte hende gaa tilbage over Gulvet, og han aabnede sine Øjenlaag.

Ane havde sat sig ned, ned paa Gulvet med Ryggen til Chatollet. Med de sammenfaldne Skuldre, ubevægelig, lige i Maaneskæret - lignede hun et søndret Ler.





Luxembourgs Have var deres Have hos Hr. Dupierre.

Joán gik derind i Middagsstunden og satte sig under Træerne. Der var stille endnu og Duerne kurrede paa Dronningernes Stenkroner, mens hvide Børn fra Bassinernes Kant satte Skibe ud at sejle under Solen og Bonnerne sad, ranke, med deres stille Ansigter, rundt i Skyggen. Men lidt efter lidt brød Studenterne ind i Flokke, der pludrede og snakkede og blandede deres Maal - og de fra den engelske Skole kom og de fra Akademierne. De var i Uniform.

Joán sad ene. Men Menneskenes Ansigter kendte han fra Dag til Dag.

De skilte sig ud fra hverandre, og to og to gik de og talte under Træerne.

De to var Grækere, jo, Joán havde hørt det, at de talte Hr. Christopulos' Sprog. Nu var han død, Hr. Christopulos. Han sagde saa tit derhjemme:

- Joán, Grækerblodet er rødest i Verden. Nu havde de dræbt ham dér i Makedonien og han havde givet sit Blod ...

Der var død saa mange derhjemme - ogsaa Josef i Stalden var død. Hvem mon der nu skulde have hans Penge, som han altid samlede, nu, hvor han aldrig kom hjem at gifte sig i Ungarn.

Dér gik de to Japanere. Men Prins Chira var ikke med dem. Hm, ja, alle Japanere gik med Briller. Hr. Lemaistre sagde, det var for at skjule deres Øjne.

Alle talte rundtom. Strygejomfruerne fra Kue de L'Abbé de L'Epée drog forbi som en hvid Sværm. De havde Violer i deres Bryst. Hvor de slog og virrede med Hovederne, mens de gik. Hjemme var Violerne allerede visnede under Vinstokken.

- Joán.

Joán Ujházy vendte sit Ansigt. Det var Harald Nissen, der raabte:

- Flaget er kommet. Her er det.



Harald Nissen svingede en Pakke i sin Haand:

- Kom hjem, sagde han: saa hænger vi det op.

- Ja, straks, sagde Joán, men Harald løb videre svingende sin hvide Pakke og raabende til alle, han kendte - og Harald Nissen kendte de hundrede -:

- Nu har jeg faaet Flaget - nu har jeg faaet Flaget ...

-Oui, oui le drapeau de la Norvège.

Der kom tre, fire Studenter, som hørte det. De raabte og lo:

- Hej, hej, lad os se det Og nogle flere lo:

- Ja, lad os se det.

- Det skal I, raabte Harald. Vaskepigerne var løbet til og nogle Studenter, mange Studenter:

- Vi vil se det, raabte de.

- Det skal I, raabte Harald, det skal I - Han havde revet Flaget ud af Pakken og sprang op paa en Bænk. Flaget holdt han frem for sig, i begge Arme, og svingede det, over dem, i Solen:

- Det er Norges Flag, raabte han og knejste med sit Hoved, der var lyst som et Aks: Her er Norges Flag.

Studenter og Damer og Piger lo og skreg:

-Leve Norges Flag --Vive la Norvège.

- Ja, Leve, Leve, raabte Harald, saa han skreg, til fire unge Mænd rev ham ned af Bænken og satte ham op paa deres Skuldre og bar ham hen under Kastanjerne, mens de sang og hele Flokken lo.

-Vive le drapeau de la Norvège.

Men Harald sprang ned og løb med sit Flag.

Joán havde rejst sig og stirret paa det udfoldede Banner. Saa bøjede han Hovedet og gik - lukt ind paa et Par Mennesker.

- Er De blind? sagde den ene.

Men Joán hørte det ikke og gik blot videre. Han bøjede ind i Gange, hvor der ingen var - kun nogle Arbejdere, der paa Bænkene blæste deres Cigaretters



blaa Røg ud i den blaa Luft. Paa de lystgrønne Plæner havde Gartnerne forladt deres Arbejde, og et Par Palmer ventede endnu i deres hvide Kæmpebaljer paa at blive indlemmede i Foraarets Jord.

Kun en enkelt Gartner gik endnu, maabende, rundt om en Palmegruppe - saa nærmere og saa fjernere, drømmende om Træernes Lys og deres Skygge. Han hilste Joán. Joán var kommen til at elske alle Træer De stod saa stille. De modtog Sol og modtog Slud og var stille. Joán talte med deres Gartnere og kendte dem alle.

- Hvor her er smukt, sagde Joán.

- Ja, sagde den unge Mand: her er kønt. Men Parkerne er dog meget dejligere i London. Ja, En skulde være blevet i England. Dér tjente jeg det dobbelte om Ugen ...

- Hvorfor blev De saa ikke i England?

Den unge Gartner stod et Øjeblik:

- Jeg véd ikke, hvordan det er, sagde han, og paa én Gang smilede han op i den lyse Luft: Men en Franskmand trives dog kun i Frankrig.

De tav et Nu. Saa sagde Joán:

- Nu skal de Palmer i Jorden.

- Det skal de. De er osse kønne, og alligevel hvad er det for Træer ... Nej, i Algier er der Palmer.

- Har De ogsaa været i Algier, sagde Joán.

- Om jeg har - og den unge Mand talte pludseligt ligesom med et Smæld, stolt som alle Parisere, der har set et Fremmedland -: jeg var der i otte Maaneder.

- Det var længe.

Gartneren stod og saá paa sine Palmer:

- Men, sagde han: Man skulde nu aldrig flytte saadanne Træer fra den Jord, hvor de hører til. Alting skulde blive, hvor det hører hjemme.

- Det er sandt, sagde Joán, og den unge Gartner flyttede pludselig sine Øjne ved noget i hans Stemme og sagde:



- Hva' for Træer vokser der i Herrens Fædreland?

- Mit Land, sagde Joán, mit Land det er saa langt herfra.

Og Gartneren hilste ham igen:

- Farvel, monsieur, sagde han.

Joán gik ud af Porten og over Gaden ind i Kostskolens Hus. Klasseværelserne var tomme, og Stentrapperne frøs endnu af Vinterens lange Kulde.

Døren til Taleværelset stod aaben, og han saá Josef Aponyi sidde foran en Dame, hvis graa Slæb laa langt hen ad Gulvet.

Harald Nissen stod paa den næste Trappeafsats:

- Hvor bli'r Du af? sagde han. Vi skal ha'e Flaget hængt op. Det skal hænge over min Seng.

- Det maa det ikke, sagde Joán.

- For hvem?

Joán løb forbi Elevernes Stuer:

- For Hr. Dupierre.

- Pyh, sagde Harald: Dér skal vi ha'e det.

Han rev en Stuedør op:

- Holstein, Holstein, raabte han: nu skal Flaget hænges op.

- Hva' for et Flag, sagde Holstein, der kom frem i Døren. Han havde nogle Bevægelser med Kroppen, som om han altid strakte sig.

- Det norske.

- Er det rent?

- Hold Kæft. Harald Nissen var inde paa Sovestuen sprunget op paa sin Seng:

- Her skal det hænge, sagde han og foldede med begge sine Arme Flagdugen ud paa den hvide Væg.

- Du har jo ingen Søm, drillede Holstein, der balancerede sin Krop paa en Sengestolpe som paa Spidsen af en Pæl. Men Søm havde Joán hentet:

- Her er, sagde han og talte saa sagte.

- Tak.



- Hjælp mig, sagde Harald, der hamrede Sømmene i Flaget: Hold det.

Joán stod op paa Sengen. Han tog om Flaget saa fast som med en Klo.

- Flaget er nu kønt, sagde Holstein fra Pælen hvor han gyngede sig.

- Flaget, sagde Harald og hamrede: det er det dejligste paa Jorden.

- Saa, nu hænger det. Harald sprang ned og saá paa den udspændte Dug:

- Vores Digtere, de har alle Flaget slaaet op over deres Seng..

- Naa, Jeres Digtere, sagde Holstein og svang sig i et Sæt fra Stolpen ind over Sengen, hvor han faldt ned med et Plump og blev liggende paa sin Ryg:

- De er mig sgu for indviklede.

- Norges Digtere er de største i Verden, sagde Harald og slog sine Hæle mod Sengen, hvor han sad.

- Hm, sagde Holstein, der laa ret ud: Vi Danske, Joán, skræpper nu ikke saa højt ...

Hidsigt, halvt af den ubevidste Jalousi, de alle følte i deres Forhold til Joán, raabte Harald:

- Joán er ikke dansk.

- Hans Mo'r var 'et da, svarte Holstein.

- Man har ikke et halvt Fædreland, sagde Harald og lagde sig paa Sengen ligesom Holstein.

Joán havde ikke talt og ikke rørt sig - der ved Fodenden af Haralds Seng, hvor han sad, mens Skæret fra den fremmede Flagdug faldt over hans Ansigt som en dunkel Rødme.

Saa sagde han, som havde han ikke hørt, hvad der sidst var blevet talt:

- Men hvorfor lever de ikke i deres Fædreland?

- Hvem? sagde Harald.

- Digterne.

Harald spidsede sin Mund som altid, naar han talte om sin Fader, den store Maler:



- Fa'r si'er, man laver bedst Kunst, naar man længes. Derfor bo'r vi, der betyder noget, alle i Udlandet.

Joán stemte de foldede Hænder ind mod sit Knæ, og Holstein, der pludselig drejede sit Hoved (naar han var vaagen, drejede han uafladelig sit Ansigt saa til Højre og saa til Venstre, som gjaldt det om at se ethundrede og tyve Ting i Minuttet), sagde:

- Hvor Joáns Hænder er smukke Harald vrængede:

- Fanden véd, hvad Du ikke finder dejligt paa Joán.

- Sludder, sagde Holstein Men Harald sagde langsommere:

- Forresten si'er Fa'r osse, at Joán har no'en underlige Hænder. Han presser dem sammen, si'er han, med ét, li'esom han fik ondt et Sted.

Holstein vendte rapt sit Ansigt:

- Det er sgu sandt, og atter drejende sit Ansigt og rækkende sine egne Labber, der var hvide, men altfor svære, op i Vejret, sagde han:

- Alle vi fra Gaardene hjemme, vi har nu Bondehænder.

Han laa lidt og pludseligt vendende tilbage til Digterne - Tankerne sprang altid i hans Hjerne, frem og tilbage som Græshopper - sagde han:

- Naa, naar de ikke bo'r der, saa er 'et nu mest, fordi Kristiania er et skrækkeligt Hul.

- Tøv, Du har aldrig været der ...

- Nej, Gud ske Lov.

Joán sagde og saá ud i Luften:

- Om Vintren, saa er jo hele Landet hvidt Holstein laa lidt og vippede sine strammede og lige Ben. Saa sagde han:

- Ja, hver holder vel mest af sit Land.

- Ja da, sagde Harald i en Tone, som sluttede han Fred.

De tav alle. Harald og Erik laa og stirrede op i Loftet. Skæret fra Avenuens store Træer fyldte Stuen med



en grønlig Skumring, hvor kun Flagets Farver lyste, og Ansigterne blev ganske blege Harald sagde og talte halvsagte:

- Men der er nu ingen Steder saa mange Flag som i Bergen - den syttende Maj.

Eriks Øjne syntes større og violblaa i det let opadvendte hvide Ansigt, mens han sagde:

- Det er osse pænt om Sommeren hjemme paa Gaarden, naar vi er ude med Yachten, og Matrosen sænker Flaget, lige naar Solen gaar ned, og vi maa ta' Huerne af, for det vil "Greven" ha'e .. Saa har man Taasinge lige for sig, og der er saa stille, mens Flaget falder .... Det er nydeligt ...

Erik tav og der blev stille igen, mens Joán havde sænket sit Hoved.

Der lød en skingrende Klokke gennem Huset, og med et "Saa" røg Harald op fra Sengen:

- Der er Straffetime i Tysk, sagde han.

- Naar det? spurgte Holstein, der endnu laa paa Sengen.

- Otte og tre Kvart - med Stile, sagde Harald, der var ved Døren. Men der vendte han sig.

- Jo, det hænger bra', sagde han og vinkede til sit Flag, før han løb.

- Skal Du til Spil? spurgte Holstein, der stod og rystede sine Ben til Rette.

- Først imorgen, svarede Joán.

Holstein stod med begge Hænderne i Lommerne:

- Naa, flagede vi alle over Sengestederne, hver med sin Klud, saa blev 'et nu et broget Telt.

- Revoir, sagde han.

Og han gik.

Joán stod midt i det tomme Rum. Og paa én Gang løftede han begge sine Arme op mod det tavse Rum til Armene faldt igen, ned mod hans Krop - som med et Slag.

Han gik ud paa Gangen. Prins Chiras Dør stod aaben. Med Nakken støttet imod Muren sad den unge



Inder og stirrede med ubevægelige Øjne paa de grønne Træer.

- Chira, sagde Joán, det har ringet.

Inderen flyttede sit Ansigt, hvori intet Træk forandredes.

- Det har ringet, Chira, sagde Joán igen og tog hans Hænder, der altid var kolde.

Og som om hans Sørgmodighed pludselig vilde bryde sine Bredder ved Berøringen af denne anden frysende Haand, bøjede Joán sig et Øjeblik ind mod Asiatens Skulder.

- Jeg takker Dig, sagde Chira og fæstede de dunkle Øjne paa ham.

Joán gik ned ad Trapperne til Klassen. I Vestibulen stod en ung Dame. Det var hende, som havde besøgt Josef Aponyi. Hun vendte sig om mod Joán og sagde paa Fransk:

- Nu begynder vel Timerne?

Og Joán, der hørte paa Udtalen, at hun var Magyar, svarede paa Ungarsk:

- Ja, Frue, nu begynder Timerne.

Den unge Dame smilede:

- De er Ungarer? sagde hun.

- Ja, Frue.

Hastigt sagde hun og gjorde et Par Skridt:

- Fra hvilken Egn i Ungarn?

Joán svarede, og Ordene snublede lidt:

- Fra den sydlige Del af Ungarn Josef Aponyi, der havde hentet Kusinens Vogn, kom frem i Døren, og Joán bukkede til Afsked!

- Farvel, Frue.

Han gik nogle Skridt, kun fem eller seks, og hørte Josef Aponyi sige højt:

- Talte han til Dig?

- Jeg spurgte den unge Mand om noget .. han er Ungarer.

Men Josef talte igen og endnu højere - og Joán greb for sig med sine Hænder -:



- H a n er ingen Ungarer. Det er en Ujházy fra "De Forbandedes Ø".

De to havde naaet Døren, og deres Stemmer døde.

Joán støttede sig med de udspilede Haandflader til den kolde Stenvæg som En, der svimler og skal falde, og Hjertet bankede i hans Bryst som en kold og tung Sten for atter at standse, som skulde det for al Tid standse.

- Ingen Ungarer - det er en Ujházy fra "De Forbandedes Ø".

- En Ujházy - fra "De Forbandedes Ø".

Joáns Øjne blev mørkere som under en Brynde af Smerte; saa døde, et Bundt af Sener, et dødt Senebundt, som hos en Blindet blev hans Øjne - mens han endnu en Gang tænkte, endnu, endnu en Gang paa den første Dag, da Aponyi kom til Kostskolen, og Hr. Dupierre, i sin sorte Frakke, sagde til ham og standsede foran Joán:

- Her har vi en Landsmand af Dem, Grev Aponyi - det er Joán Ujházy.

Og Josef Aponyi, der vidste, hvem han var, og at han var her, aabnede knap sine brede Læber, mens han svarede:

- Ujházy, De ta'er fejl, min Herre, han er ikke Magyar og ikke min Landsmand.

Der lød nogle Skridt. Det var Josef Aponyi, der kom tilbage. Og i et Sekund var Joán sprunget frem imod ham og førte sine Hænder, knyttede som Kugler, ind mod hans Ansigt, hans Hage, hans Nakke, igen mod hans Hage - i et ukueligt Raseri:

- Slyngel, Slyngel, Slyngel,

raabte han og slog endnu - til han slap og gik ind. Og Josef Aponyi havde ikke saa meget som tænkt paa at værge sig.

- De kommer for silde, sagde Læreren, da Joán kom ind i Klassen.

- Ja, svarede Joán og satte sig hen paa sin Plads.

- Hvor er Aponyi? spurgte Læreren.

- Han har Besøg, sagde Harald.



Læreren sagde ned over sin Bog:

- Denne Skole er ikke til, for at Eleverne skal lære noget.

- Nej, mumlede Holstein, den er til, for at Hr. Dupierre skal tjene noget.

Josef Aponyi kom ikke ......

- Hvorfor spiller Du ikke, sagde Holstein, da Timerne var endt og han kom ind i Musikstuen Joán, der stod ved Vinduet, vendte sig ikke.

- Spil noget, Du laver, blev Holstein ved, og han satte sig foran Flygelet.

Joán havde taget Violinen. Han vidste ikke selv, at det var Hanas Sange, han spillede, mens Holstein, med sine brede Hænder, fulgte ham med Akkorder, som han plejede.

- Hvor er Aponyi? sagde Holstein, mens han blev ved at følge.

- Jeg véd det ikke.

- Han har været oppe hos Kostholderen og saa er han gaaet, sagde Holstein og blev ved.

Joán svarede ikke. Melodien havde skiftet. Det var en af Moderens Sange, der kom - langt borte fra og tyst.

- Ja, spil den, sagde Holstein, og uden at han vidste, hvorfor hans Tanker blev ved Josef Aponyi, lagde han til:

- Aponyi er en Blære.

For tredje Gang hørte Joán Aponyis Navn og fornam det som en Naal under sine Negle. Han vidste ikke, at det bestandig var den samme Sang, han spillede, men vildere, med brattere Greb, som vilde Melodien sprænge sin egen Bred - under et Pres af Smerte eller et Jag af Trods.

Holstein løftede sine Øjne. Musik og Synet af Kvinder tændte helt inde i dem det samme Glimt næsten af Galskab.

Joán fo'r fort med at spille alle sin Moders Sange. Det var, som kastede han dem fra sig, som en Skipper kaster Ballasten over Bord fra sin Skude.



Holstein fulgte ham, mens Tonerne jog sitrende Trækninger hen over hans Ansigt, og han sagde med sin Stemme, der altid var underlig grødet, enten af Dovenskab eller af en bestandig og dulgt Ophidselse:

- Du spiller nok Dansk, men Du spiller det som en Zigeuner.

Joán holdt op med ét, med en Tone saa stejl, at det syntes, som sprængte han Strengene:

- Synes Du, sagde han og vendte sig bort.

Men Holstein, der stadig slog Akkorder an, sagde, med sine Tanker vendende tilbage til Haralds Flag og Sovestuen:

- Nordmændene, de raaber nu altid saa højt op med dette herre "Norge".

Joán forblev tavs, og Holstein sagde:

- Du kunde egentlig faa Indfødsret i Danmark.

- Indfødsret?

- Ja, sagde Holstein, der bestandig spillede, det ka' man jo løse. Og det er jo dog næsten dit Fædreland.

Joán bøjede paa én Gang, med Ryggen til ham, sin Bue som en Vaand.

- Men "Greven" fik Du vel ikke anerkendt. For Grevskabet er ungarsk.

Holstein tav igen, til han pludselig slog de svære Hænder ned i Tangenterne:

- Naa, man taler om det Fædreland. Men, Du, det er sgu ikke der, det kløer.

- Hvor gaar Du hen? sagde han og holdt næsten inde med Ordene, da han saá Joáns Ansigt.

- Ind, svarede Joán og gik Harald løb ham forbi i Gangen:

- Hvor Fanden er Aponyi?

raabte han og løb videre.

Joán gik ned gennem Vestibulen og ud paa Gaden og over Luxumbourgs Have. Der var øde i dens Gange, og Frankrigs Stendronninger var ene. Joán gik under Kastanjerne hen mod Marie af Medicis Fontæne.



Da han løftede sine Øjne, saá han Chira sidde paa Stenkanten. Hans Hat laa foran ham paa Jorden.

Inderen bøjede det unge Hoved til sin altid langsomme Hilsen, langsom som hilste han en Undersaat. Og i den grønne Skumring over Fontænernes Vand sad de tavse.

- Hvorfor, Chira, sidder Du altid her? spurgte Joán og talte sagte.

Inderen svarede ikke straks. Saa sagde han:

- Her er mørkt, og Stedet er gammelt. Saadan er der i vore Skove.

Han tav igen, mens de hørte den strømmende Fontæne.

- Chira, sagde Joán, hvorfor drog Du saa langt bort naar Du længes saa meget? Inderen vendte sit Ansigt:

- Drog saa langt bort? sagde han:

- Fordi jeg maatte.

- Maatte?

- Ja.

De tav paany, til Joán bøjede sig frem paa Stenbænken:

- Chira, hvorfor taler Du aldrig? Du fortæres og brænder op, fordi Du ikke taler.

Inderen svarede ham ikke og stirrede kun paa det skummende Vand.

- Til mig kunde Du godt tale, hviskede Joán: jeg er mere fremmed end Du.

Inderens Øjne vendte sig mod ham, hastigere:

- Ja, sagde han: hvorfor er Du en Gul mellem de Hvide?

Joán havde opspærret sine Øjne og pludselig paany halvlukket dem.

- Ja, sagde han: det er jeg. En Gul mellem Hvide.

Den unge Fyrste betragtede Joán, mens han sagde:

- Hvorfor jeg maatte? ... Vi gaar ikke. Broderskabet sender os. Der er ingen Plet og der er ingen Krog



paa Asiens Jord, hvorfra vi ikke kommer. Broderskabet sender os, og vi adlyder.

Joán rystede paa sit Hoved og han sagde:

- Jeg forstaar Dig ikke.

Pludselig lo Inderen - kort, som Europa havde lært ham at le:

- Nej, sagde han: I forstaar ikke.

- Men, sagde han, og hans Næsebor udvidedes og sitrede, Dagen vil komme, hvor I har forstaaet, og hvor det vil være for silde.

- Broderskabet? sagde Joán: hvad mener Du og hvor findes det?

- I vort Fædreland, sagde Inderen Fyrsten løftede sit Ansigt, og det syntes som præget af Bronce paa en ældgammel Mønt:

- Indien, sagde han: det er kun min Hjemstavn. Mit Fædreland er Asien.

- Asien?

Inderen hørte ikke. Mens han stirrede paa Fontænens glødende Strøm, talte han langsomt, medens hans Læber buede sig om de hvide Tænder:

- Vi var gamle. Kun Guden er ældre. Ligegyldige, som de Gamle er, saá vi de hvide Myrer og rørte os ikke. Ti Aartusinderne er lange, og vor Dag, den var ikke kommen. Vore Marker tog de Hvide, og paa Templernes Tærskler haanede de Asiens langmodige Gud, og vore Skuldre bøjede de under Aag af Jern. Men vi rørte os ikke. Og Løverne jagede de i vore Skove og de udryddede vore Elefanter med Slynger; og deres Blod manede os ikke, skønt de var os hellige. Før Dagen kom.

- Dagen?

Inderen talte hurtigere, besynderligt gurglende, som om han udstødte undertrykte og stønnende Trusler:

- Og I har ikke Øjne til at se og ikke Øren til at høre. Men Cedrene taler og Broderskabet er samlet om deres Stammer og Millionerne knytter deres oprakte Hænder og løfter de sværgende Arme. Hvorfor jeg maatte? Broderskabet sender os, for at vi kan bestjæle Jer. I



stjal vore Riger med blodige Hænder og Markerne stjal I og Jorden. Og Floderne, som vi elskede, maatte stønne under Eders forfængelige Byrder. Nu stjæler vi Eders dryppende Haandværk, og Jeres slebne Glas sætter vi for vore Øjne, at I ikke skal se de Skævøjedes Blik, som er over Jer.

- Hvorfor jeg maatte? Vi er tusinde og vi er titusinde og vi er Asiens Lærlinge. De Hvide stjal alt, kun Guden lod de sidde i sine Templer. Ti han var for gammel. Nu er Asien Tyven, der arbejder. Og de Hvide lader Solen staa op i Forfængelighed og de ser ikke Tegnene, som staar skrevet paa Murene.

Joán var bleven bleg:

- Chira, sagde han: hvad vil da dit Asien? Inderen rystede sit Hoved, og det dunkle Haar stod over hans Pande som en Krone af Jern:

- Jeres Gud har set det. I Eders hellige Skrifter har jeg læst, han har vidst det. Elendigheden forkyndte han fra Bjergene, og de Tider, da Solen skulde slukkes. Men Øjnene randt paa Eders Gud, og han vidste dog ikke Dagens Forfærdelse. For Floderne vil bære Fraade af Blod, og Ligene vil svømme paa Eders Have, og Eders snakkesalige Gud vil i Rædsel lukke sin mimrende Mund. Men de hvide Fødder vil blive kolde paa den frysende Jord, og Eders Ovne vil vi slukke som smaa Lys, og al Eders Id vil brænde som Spaan over et Baal.

Inderen tav. En let Fraade stod ud over hans Tænder:

- Eders Gud vidste det. Men I hørte ham ikke. Men nu vil Ravnene være over Eders Marker, og Murene skal ikke staa, men være som Dynger af Grus.

Fyrst Chira tav, og Joán vovede ikke at tale. Men tilsidst sagde han:

- Véd Du da, I vil sejre?

Inderen sagde:

- Mænd sejrer. Er de Hvide Mænd? I har Kvinderne i Eders Aarer til at udbrænde Eders Blod.

- Og I? sagde Joán.



Prins Chira svarede:

- Vi har mange Hustruer for ikke at lægges øde af én. Eders Hjerte hænger altfor lavt i Eders Legemer. Derfor vil vi sejre.

Joán spurgte, men ikke straks, og han sagde:

- Tror Du da, Du vil opleve det?

- Fædrelandet vil opleve det, svarede Chira.

- Asien, sagde Joán.

- Ja.

Joán følte det, som var han svimmel og havde Blodet forladt hans Hjernes Kar:

- Paa det tænker Du, Chira, sagde han.

- Ja, paa det tænker vi Joán havde rejst sig.

- Men hvorpaa tænker Du? spurgte Chira og løftede sine Øjne paa den Hvide.

Joán forvirredes ved det pludselige Spørgsmaal, og næsten uden at vide, hvad han svarede, sagde han:

- Jeg? paa de smaa Ting.

Den unge Inder smilte med et Smil, som Joán ikke saá.

Men Joán sagde og fandt i det nye Spørgsmaal ligesom en Støtte under sin Forvirring:

- Men naar I saa har sejret - hvad da? Inderen betragtede det grønne Løvtag:

- Da vil der blive stille, sagde han: Og Guden vil have Fred i sine Templer. I forstyrrede vore Tanker. Da vil I ikke forstyrre dem mer.

Men Joán sagde:

- Men saa - hvad vil der ske? Chira smilte:

- Hvor Hvid Du er, Joán. Der vil intet ske. Det Kortvarige er dødt.

- Gaar Du hjem, sagde han, da Joán havde vendt sig.

- Ja, sagde Joán og han gik, mens Inderen bøjede Hovedet som før.

Men pludselig kaldte Chira:

- Joán, Joán.



- Hvad vil Du?

Inderen havde rejst sig og tog Joán Ujházys Hænder:

- Jeg har talt. Hvorfor vil Du ikke tale? Maaske vilde Asiaten forstaa Dig.

Joán lukkede sine Øjenlaag over to Taarer og slap den unge Inders fine og gule Hænder:

- Nej, sagde han: heller ikke Du.

Og han gik bort.

Da Joán kom hjem og ind i Spisestuen, sad Kostgængerne allerede ved Middagsbordet. Joán satte sig paa sin Plads ved Siden af Erik Holstein. Erik sad og virrede med sit Hoved:

- Hvor er Aponyi? sagde han og saá over paa Josefs tomme Kuvert, mens han blev ved at virre med Hovedet, som var han stukken af en Brems.

- Og Chira, hvor er Chira? sagde han.

- Prins Chira kommer, svarede Joán og vidste ikke selv, at han satte "Prins" foran Kammeratens Navn.

- De Asiater kommer altid forsilde, sagde Erik og spærrede Benene ud fra hinanden.

Pludselig lo Joán.

- Hva' Fanden ler Du af? fo'r det ud af Holstein.

- Af Dig, sagde Joán og blev med ét igen alvorlig.

- Saa? Ka' Du si'e mig, sagde Erik, hvad Chira sidder og tænker paa, naar han saadan sidder og gloer?

- Han tænker maaske paa Fremtiden, sagde Joán, og mens han sagde det, blev han bleg som En, der fryser, ligesom ved Bassinet før.

- Naa, det gør vi vel alle, sagde Erik.

- Hvad tænker Du om Fremtiden? sagde Joán.

Erik Holstein sad lidt:

- Jeg tænker tit paa, med hvem mon jeg nu bli'er gift.

Joán lo igen og sagde:

- Hvor "hvid" Du er.

- Jeg er en Dansker, sagde Holstein og spiste igen.

- Dér er Chira, sagde han, da Inderen kom ind.

- Men hvor er Aponyi, blev han ved igen og saá



atter over mod Josefs Plads, hvor Aponyis bøhmiske Bordglas prangede med sine indspændte Granater:

- Uh, sikket stort, smukt Glas, vrængede han.

Men de spiste tilsidst Tærten og Frugten, uden at Aponyi var kommen.

Da de kom op i Klassen til Straffetimen, stod han der. Han var i Smoking og saa indsnøret i sin sorte Silkevest som en Budapester Rytterløjtnant i sin Uniform. Hans Hage var svulmet op.

- Har Du stødt Dig? sagde Holstein, mens de satte sig.

Josef Aponyi svarede ham ikke.

Læreren kom ind, en Reserveløjtnant fra Rhinprovinserne, lang og blond, der lige var blevet ansat ved Skolen og som talte til Klassen som kommanderede han sin Deling.

De unge Herrer svarede med den yderste Spids af deres Mund.

- Tal højere, min Herre.

De unge Herrer talte endnu utydeligere.

- Grev Holstein har ikke forbedret sig.

- Nej, Gu' har han ej, sagde Holstein paa Dansk.

Læreren sprang med sine Spørgsmaal fra den ene til den anden. De svarede alle forkért med samme ubevægelige Ansigter.

- De Herrer vil altsaa ha' en Straffetime til, svarede Reserven ud over Delingen.

- Seks til, sagde Baron Albutieri meget højt, midt i Klassen.

Og alle lo.

Lærerens Øjne blev hvide:

- Stille, sagde han.

Der toges "Samtale" i Sproget.

Han rettede sine Spørgsmaal til Joán:

- Hæ, sagde han: fortæl os noget ...

Josef Aponyi rejste sig og gik ud paa Gulvet. Med Hænderne i Lommen stirrede han Joán lige ind i Ansigtet.



- Om ... Om Befolkningsforholdene i Deres Fædreland? Tætheden f. Eks.?

Inderen havde løftet sine Øjne og saá fra Aponyi til Joán.

Joán havde aabnet Læberne for at svare.

Men Aponyi lo igen, foran ham, fem Skridt.

Og stammende, i sin dulgte Harm gribende fejl, sagde Joán:

- Ich habe die Kenntnisse nicht ...

Og atter hørte han Aponyi le - se ham gjorde han ikke, for gule Kugler flimrede for hans Øjne.

- Kenntnissen, raabte Løjtnanten:

- Kender De ikke en Gang Deres eget Modersmaal?

Igen lo Aponyi, og pludselig sagde han, saa rapt som førte han en Klinge:

- Modersmaal? Tysk er heller ikke hans Modersmaal.

Og idet han pludselig rev begge Hænder op af Lommerne og løftede dem som Magnaterne under deres Eljen, sagde han:

- En Ujházy har ikke noget Modersmaal.

- Scheint so, sagde Løjtnanten.

Joán havde ikke fattet.

- Grev Aponyi, sagde Læreren: tag De Themaet.

Og Joán hørte Aponyi tale, og vækket, forstaaende, havende begrebet, saá han i et Nu, ramlende og tydelige, faldende over hinanden, flimrende, som var det Billeder, der gled paa et Tæppe og slyngedes sammen - saá han sit ganske Liv: Mo'er og Ane. De sad dér i Skumringen. Hva' si'er han, hva' si'er han? sagde Ane og forstod ham ikke. Og Hana, hvid, med sine underløbne Øjne, tog om hans Hoved og sagde: Jeg forstaar 'et ikke - naar han vilde tale paa hendes Serbisk. Og Mademoiselle raabte over sin Skulder, mens han løb langs Grøftekanten: Tal, saa man begriber. Og Hr. Christopulos løftede sine Øjne fra Bogen: Er det Ungarsk, Du taler. Tal Engelsk, saa jeg forstaar. Marinka, hvor hun



lo af ham: Nej, hvor han bryder paa Ruthenisk, havde hun sagt. Rumænerne lo, med hinanden om Halsen, mens Joán forklarede og forklarede, vilde forklare paa Rumænsk. Og Josef lo med Hænderne i sine Sider: Er Du en Ungarer, Du, saa Du snakker, sagde han. De i Butikkerne og alle i Orsówa lo og lo, naar han talte Serbisk .... som en Kæde lo de, alle og alle, Ansigt ved Ansigt, Mund ved Mund, Tænder ved Tænder ....

For han havde ikke deres Sprog.

De lo, Kokkene og Josef og Marinka, Serber og Rumæner og Ruthener og Sognefogeden med sin Hat.

Og Ane og hans Mo'er.

- For han kendte ikke deres Sprog.

- Han havde intet Sprog.

Han vidste ikke, at han stod op endnu. Han hørte ikke at der tre Gange var sagt:

- Professor Dupierre vil tale med Grev Ujházy efter Timerne.

Men da han havde hørt det fjerde Gang, gik han henimod Døren, og Læreren raabte:

- Efter Timen. Er De bleven døv?

Og han vendte tilbage og der var i ham ikke mere Bevidsthed end i en Frø, der springer, efter at de har afhugget dens Hoved.

- Intet Sprog.

- Han havde intet Modersmaal.

Paa én Gang, mens han sad, foldede han sine Hænder og vidste det ikke. Og han vidste ikke, at han søgte, søgte, en Gud ...en Gud - den Gud, han havde glemt....

Paa én Gang saá han Kirken - den derhjemme og sig selv. Den Gang. Den Gang, da de havde taget hans Fædreland. Han havde bedt og bedt og bedt igen - ja, paa alle de Sprog, han vidste ...

Og Gud havde ikke hørt ham, fordi han var forbandet.

Forbandet saa han var uden Fædreland.

Saa havde Gud vel ogsaa taget hans Sprog, saa ingen af hans Bønner kunde naa ham.

Han havde heller intet Modersmaal ...



Erik havde taget i ham to Gange:

- Du skal jo op til Holderen, sagde han: Hvordan er 'et, Du sidder?

- Ja, sagde Joán og vidste ikke, hvad han skulde.

Saa huskede han og gik.

Hr. Dupierre sad i sit Arbejdsværelse, hvor der var grønne Glas over de elektriske Blus.

Han pegede paa en Stol paa den anden Side af Skrivebordet og sagde, mens han saá paa sine Hænder, som han holdt udspilede foran sit Bryst:

- Grev Ujházy, jeg har maattet lade Dem kalde, og han lagde til, med Øjnene over paa Joán:

- De -

Hvorpaa han pludselig holdt inde:

- De forstaar mig.

Joán forstod ikke.

Hr. Dupierre flyttede sig i sin Stol og skiftede Benstilling ("Dette var ubehageligt, meget ... højst ubehageligt ... men man maatte til Sagen ... højst, særdeles ubehageligt").

Han sagde:

- Der er forefaldet et Optrin - et meget ubehageligt Optrin.

Og tav igen, uden at Joán svarede.

Men pludselig fortørnet (fordi han følte, han "sad i det"), sagde han vredt og meget højt:

- Og De forstaar vel, at jeg ikke taaler Voldshandlinger i min Institution.

Joán svarede og rørte sig ikke.

- Jeg kan forlade Skolen straks.

Det gav næsten et Sæt i Hr. Dupierre - enten af ren Befippelse eller af Glæde - og han sagde:

- Kære, unge Mand ... De maa forstaa, at ...

Men under et hastigt Mylr af Beregninger (Slægten Aponyi var en af Institutionens Støtter, det skyldtes en Aponyi, at Hr. Dupierre var ungarsk dekoreret) sagde han:

- Hvor vil De ta'e hen?



Joán svarede ligesom før:

- Professor Legat har Kostgængere.

Han rejste sig - der var noget over ham som ved en Tinsoldat, der vilde bevæge sig:

- Saa ta'er jeg bort iaften.

Ogsaa Hr. Dupierre var staaet op. Han var nærmest fortumlet:

- Men kære unge Ven ... man maa dog ... Deres Hr. Fader ...

Og i samme Øjeblik sagde han til sig selv, at han altsaa vilde tilskrive Comte d'Aponyi père: "Deres Excellence vil forstaa, at jeg fordrede den unge Persons Fjernelse uopholdeligt".

Joán var gaaet hen over Gulvet:

- Farvel, sagde han.

Hr. Dupierre havde fremstrakt sin meget velplejede Haand. Men Joán saá det ikke. Han var allerede gaaet.

Han gik op paa sit Værelse og tog en lang Silkepung op af sin Pult. Han talte Pengene. Han kunde inat bo i Grand Hotel, hvor han var kendt. Og imorgen tage til Professor Legat, som altid havde tilbudt ham det. Saa var det ogsaa bestemt, at han blev helt uddannet.

Han blev staaende et Øjeblik - endnu med de mange Guldstykker i sin Haand.

- Ja, saa var det altsaa bestemt:

- At han blev helt uddannet.

Han tænkte kun rent praktisk. Pakkede nogle Sager sammen og tog sin Haandkuffert. Drikkepenge kunde han sende. Erik og Harald kunde han skrive til.

Han gik ud, med Haandkufferten i sin Haand, og mødte ingen.

I Vestibulen stod Inderen. Han vendte Hovedet:

- Hvor skal Du hen? spurgte han.

- Bort, sagde Joán, hvis Stemme pludselig skjalv paa det ene Ord.

Inderen sagde kun:

- Hvorom stredes I?

Joán betragtede hans skønne Ansigt:



- Du vilde ikke forstaa det.

Men pludselig sagde Fyrsten:

- Vent paa Gaden. Jeg vil følge Dig paa Vej.

Da Chira kom tilbage, stod de omme paa Gadehjørnet, ind i en Vogn.

De kørte over Seinebroen ind gennem Louvres Gaard. De gyldne Kugler lyste stille paa deres Søjler. De havde' ikke talt.

Saa sagde Joán:

- Naar rejser Du?

- Naar?

- Ja hjem. Hjem til Indien.

- Det er ikke sikkert, jeg rejser til Indien.

- Hvorhen da? Inderen svarede:

- Derhen, hvor Asien sender mig.

Som noget der knækkes, knækkes af en Økse, faldt Joán over mod Inderens Legeme, og paa én Gang hulkede han - som skulde han udhulke alt sit Liv.

Inderen førte sine Hænder hen over hans Haar:

- Joán, hvorfor græder Du? sagde han: Alt dette skal en Gang lægges øde.

Joán hørte ham ikke. Om dem laa Boulevardernes Lys.

- - -

Joán havde Time med Professor Legat.

Den gamle Mand var sunken sammen i Lytten. Det tunge og graa Haar var faldet ned over hans Overansigt som en Skærm.

Saa løftede han Hovedet, saadan brat som han plejede:

- Du fortæller din Violin saa meget idag, Joán, sagde han.

- Hvorledes, Mester.

- Du betror den saa megen Smerte ... Hr. Legat saá paa ham:



- Men ... jeg forstaar ikke rigtig din Smerte.

- Den er saa egen, din Smerte.

Hr. Legat rejste sig:

- Men det er vel, fordi jeg er Franskmand og Du er - og han lo lidt - saa fortvivlet som en Ungarer.

- Jeg er ingen Ungarer, sagde Joán.

Hr. Legat lo:

- Hvad er Du da?

- Naa, spil saa videre ...

Men Joán blev staaende, ubevægelig, med den stumme Bue i sin Haand.



Tjeneren meldte Middagen for anden Gang, og Joán stod op fra sit Kammers' Sofa og gik hen gennem Orienttogets klaprende Vogne.

Hans Akkompagnatør, Henry Collyett, Australeren stod henne ved Spisesalsdøren og ventede paa ham:

- Véd De det? sagde han: Jens Lund er med i Toget. Han stod ind i München.

Joán drejede over den meget høje Flip sit Hoved lidt for hastigt:

- Ja saa, sagde han, og lidt langsommere:

- Hvor spiller han?

- Jeg véd det ikke, svarede Australeren, og med de runde og blaa Øjne helt aabnede lagde han til:

- Hvor han saá mærkelig ud. Hans Ansigt er snittet som et Stykke Træværk paa en Kirkestol Aandsfraværende sagde Joán:

- Det er sandt.

Men pludselig sagde han med et Nik:

- Ja. Hans Vilje har snittet det.

Henry Collyett havde aabnet Døren til Spisesalen:

- Men han er altfor pyntet, sagde han. Men, idet hans Tanker atter skiftede, lagde han til - med Tonefaldet over Joáns sidste Ord i sine Øren:

- Hvor De dog beundrer ham.



- Der gled et Smil eller maaske kun en Sitren hen over Joáns Ansigt:

- Ja, sagde han. Og de satte sig.

Joán saá hen over de tomme Borde, og han bøjede sit Hoved for Hr. Bizot, der sad henne i Krogen ved Siden af sin Kone. Komponisten, der allerede i ti Minutter havde ventet paa Maden, sagde med en Stemme, der peb af Halskatarrh, som i en Menneskealder var sammensanket i tre Verdensdele:

- Ja, saa er vi der altsaa.

Han kastede det altfor store Hoved arrigt frem og tilbage over den lille Bylt af Klæder, der forestillede hans Krop:

- Og man skal atter gense det kære Publikum, sagde han.

Fru Bizot sagde med sit Smil, der mindede om en bekymret Husmoders - hun havde i syv og tyve Aar forestaaet den daglige Tillavning af Hr. Bizots Verdensry -:

- Min Ven, vi har dog saa mange Venner i Wien.

Hr. Bizot holdt sine altid hvidfrosne Hænder frem over Bordet, som varmede han dem forgæves ved Baalet af sin egen Berømmelse, der var ved at ulme ud:

- Venner, Venner, sagde han; ja, Fru Bizot gemmer med Omhu deres Ansigter i sine Albummer for at kende de Kære igen, naar hun har Brug for dem paany.

- Min kære Ven, sagde Fruen og holdt spøgende sin Haand ind mod Mandens Mund, mens hun smilte til Joán.

Men bistert - i det Tonefald, der var de udsmidte Intervieweres Henrykkelse og en Del af hans Verdensry - sagde Hr. Bizot:

- Spar dine Mundvige. Vi er der ikke endnu. Fru Bizot behøver først at smile til Drageren.

Da Døren gik op, afbrød Hr. Bizot sig selv og spurgte Tjeneren, der ventede midt i Vognen, om hvorfor man kaldtes til Bords, naar man dog ikke skulde spise.

Joán, der havde sat sig i det modsatte Hjørne, lige



overfor Australeren, rejste sig paany og bukkede for den meget slanke Dame, som var kommen ind, omslynget af saa lang en Boa, at dens Spidser naaede Gulvet.

- Men er det Dem, Grev Ujházy, sagde hun: Saa vi gør Rejsen sammen. Jeg steg ind i München. Vi har ligget paa Cap Martin.

- Prinsessen bor der hver Vinter, sagde Joán, der i sin Eftermiddagsdress holdt sig meget rank (maaske lidt for rank som altid, naar han mødte Mennesker fra Kredsen, hvori han var født og fra hvilken hans Stilling halvt havde fjernet ham): Cap Martin er ogsaa det roligste Sted paa Kysten.

Prinsessen svarede med nogle Ord og sagde, idet hun gik videre:

- Men jeg glæder mig til at komme hjem til Deres Koncerter. Jeg bestilte Billetter telegrafisk, saa snart jeg havde læst "La Roumanie".

Joán sagde med en Hovedbøjning, der var saa umærkelig, at han ikke syntes at overkomme mere end netop at sænke Øjenlaagene:

- Prinsessen er altfor elskværdig.

Og Fyrstinden tog Plads ved et af Bordene tilligemed sine to Damer.

Salen var allerede fuld, og alle Tungemaal lød, mens Kelnerne ombød Bouillonen i Kopper.

Hr. Haagemester, der var fulgt af sin purunge nordtyske Cellist, hvis Mund lige akkurat var saa stor som et Kirsebær, fandt ingen Plads og bad, om han maatte dele Bord med Joán.

Han sagde, mens han tog det Raasilkelommetørklæde ud af sit Ærme:

- Naa, her er Buret fuldt af de ærede Kolleger (han udtalte Ordet, som var de Herrer Kolleger Genstande, der til hans Beskuelse var udstillede i Spirituosa), og han hilste paa den tyske Gesandt i Bukarest, der var en Bekendt fra Kronprinsens Hof i Potsdam - mens Ministerens Frue, der havde spurgt sin Mand om hans Navn, betragtede Hr. Haagemester i sin Lorgnon,



som om han allerede paa Tribunen havde slaaet an til Brahms Variationer over Händel.

Jean Roy fra l'Opéra hørtes over alle de andre. Han sov i en Sovevogn fuldkommen udmærket - brillant. Og han vidste s'gu ikke, hvorfor man ikke sov ganske saa godt i en Waggon-Lit som paa sit Hotel.

Men hvad der irriterede ham - og mer end man si'er, sagde han meget højt - var, atWaggon-litsikke mere var fransk.

Mmede Stein, hans Akkompagnatrice, hvis Ansigt var dækket af Pudder, som endogsaa sad fast i hendes Øjenbryn, sagde:

- Selskabet bor dog i Brüssel.

Men Hr. Roy svarede:

- Nej, nej, det er netop Tingen - ganske stille, ganske stille er det flyttet til Berlin, som alting, alting flytter til Berlin.

Joán bøjede Hovedet over sin Tallerken, mens den tyske Minister, meget dæmpet, paa Tysk bad Kelneren om to Gafler endnu.

Samtalen bredte sig om Hoteller og Sovevogne, og Mmede Stein sagde:

- Det er mig ganske det samme, hvor jeg sover - og hun saá Hr. Roy lige ind i Ansigtet - man kan ha'e ganske de samme Behageligheder paa Jernbanen.

Men da Henry Collyett spurgte Cellisten om hans Sovesengsmening, sagde den unge Mand, der tidligere havde været Vidunderbarn:

- Jeg har været paa Tournée i to Aar.

Joán havde, maaske for at undgaa Sengene, rettet et Spørgsmaal til Hr. Haagemester, der med en Guldblyant tegnede Sirater paa sin Serviet. Siraterne gled ud i forborgne Talstørrelser og Engagementstilbud, som han hemmeligt lagde sammen.

Pianisten slap sit Regnestykke og svarede paa Joáns Spørgsmaal:

- Nej, jeg spiller aldrig i Jagtsæsonen.

Og han begyndte at fortælle - mens han over Stuen



forsøgte at inddrage Ministeren i Samtalen - om sin sidste Jagt i Galizien, hvor han havde været Gæst hos Storfyrst Paul.

Men Gesandten, der med et Smil veg uden om Hr. Haagemester, bøjede Hovedet hen i Retning af Joán og sagde:

- Det er Grev Ujházy. Jeg véd allerede, at vi skal have den Fornøjelse at høre Dem i Bukarest.

Men lidt efter hørte Joán, der sad yderst, Ministerens Frue sige til sin Mand:

- Er han ogsaa Virtuos? i en Tone, som om hun i Stilhed havde anslaaet ham til noget fordelagtigere.

Det var, som Joáns Fingerspidser gjorde ondt, naar de rørte Dugen.

Prinsessen sagde, oppe ved sit Bord, der stod mellem Ministerens og Hr. og Fru Bizots og hvor Samtalen endnu var ved Hotelsenge og Jernbanesenge:

- Ja, sove, Frue, gør jeg egentlig kun godt i Rumænien.

- Aa, ja, ja, sagde Fru Bizot, og der gled et pludseligt Smil over hendes Ansigt: d e r har De Ret: skal jeg sove rigtig ud, maa det ogsaa være i Le Bourg.

- Madame Bizot sover allevegne som en Kampesten, sagde Hr. Bizot.

- Ja ja, min Ven, sagde Fru Bizot som i et Ryk; og hun forsikrede Prinsessen for, at naar hun altid sov roligt, var det fordi hun bestandig medførte en Hovedpude, der var fyldt med Urter, hun selv plukkede udenfor deres Villa paa en Mark nede ved Seinen.

Haagemester, der havde rejst sig og havde bragt sig i Erindring hos Fyrstinden, hvem han havde kendt som Æresdame hos Dronning Elisabeth, vendte tilbage til sin Plads og sagde:

- Konen behøver sandelig ikke andet Sovepulver end sin Mands Musik; og han begyndte at tale om nyfransk Tonekunst, som overhovedet var ham Bevis paa den franske Dekadence:



- De mener da som jeg? sagde han særdeles højt til Joán.

Joán svarede:

- Jeg er opdraget i Frankrig Og maaske fortørnet over noget i Joáns Tone sagde Hr. Haagemester lige ind i hans Ansigt:

- Ja, det hører man.

Men Henry Collyett, der stadig havde et Øje ved Døren, sagde til Joán:

- Mon Mr. Jens Lund ikke spiser med?

Jean Roy, der havde hørt Haagemesters Ord og som var blussende rød i sit Ansigt, sagde meget højt:

- Den, Gud vil straffe, skaber han som en Hollænder.

Og Mmede Stein lo, saa hun maatte skjule Guldet i sine Tænder med sin Serviet.

Hr. Haagemester, hvis Pande et Øjeblik trak sig sammen til en Fold, sagde til Joán:

- Og "Operaen" er selve Gravmælet over Frankrigs Dekadence.

Joán svarede, med samme fjerne Høflighed:

- Den huser dog et Par af Tidens største Kunstnere.

- Som synger Mester Bizots Operaer, sagde Hr. Haagemester, der vedblev at tale ret højt, mens Jean Roy, med Servietten op om Halsen, trommede i sit Bord med begge Hænder, og den nordtyske Cellist gav sig til at le.

Fyrstinden, der vilde tale ligesom for at dæmpe Højrøstetheden, vendte sin Stol halvt om mod Ministeren og sagde:

- Hr. Ministeren kender mig vist ikke igen, og Fru von Benckendorf har jeg aldrig været saa lykkelig at træffe.

Ministeren rejste sig halvt: Han havde straks genkendt Fyrstinden, sagde han og han forestillede sin Hustru, mens Jean Roy stod op af sin Stol og med sit Glas i Haanden gik hen imod Ægteparret Bizot.



- Paa Frankrigs Mesterskab, sagde han og stødte sit Glas mod Hr. Bizots, mens to unge Rumænere, der sad gemte i Hjørnet ligeoverfor, og som i deres Smokings virkede som var de afklædte, førte deres ringsmykkede Hænder sammen til et Slags Applaus.

Hr. Bizot havde rejst sig, og idet han inddrog de to Rumænere i sin Tak og talte, som besvarede han en Skaal ved en Banket, sagde han med en Haandbevægelse:

- Min kære Medarbejder, vi rejser alle de lange Veje for at hævde vort Førerskab.

Ministeren bøjede sig smilende frem mod Prinsessen og sagde:

- Man befinder sig her omtrent, som ved en Rout i et diplomatisk Korps.

- Dog afset fra Formerne, sagde hans Frue, og de lo alle tre, mens Prinsessen sagde:

- Aa, jeg kunde ikke tænke mig noget frygteligere end om vi i Længden skulde have tilhørt Karrieren ...

- Ikke sandt, blev hun ved: Hjemmet er dog Hjemmet.

- Og saa desuden, naar man saadan uafladelig rejser fra Sted til Sted og paa hvert nyt Sted møder nye Latterligheder, bliver tilsidst hele Menneskeheden En latterlig ...

Joán, der hørte Prinsessens Ord, stirrede et Øjeblik paa hende, og Ministeren sagde, paa én Gang meget alvorligt:

- Det er meget sandt. Det er noget af "Forbandelsen" ved vor Tilværelse.

- Men, fortsatte han i samme Tone, det Land, man efter Evne tjener, spørger ikke om Prisen, som dets Tjeneste koster os.

Joán sad endnu med sit Ansigt vendt mod Ministerens Bord, mens de fine Rynker om hans Øjne sitrede svagt.

- Det er sandt, svarede Prinsessen: Men jeg er



meget lykkelig ved, at Paul kan tjene Rumænien ved at oprette Roesukkerfabrikker.

- Aa, Fyrstinde, sagde Fru Benckendorf: Det er ikke saa slemt, som De tror. Og desuden vil vi da dø i Darmstadt. Naar min Mand er tresindstyve Aar, køber vi et Hus i "Prinsessens Allé" og dyrker Asparges.

- Det er min Kones Drøm, sagde Ministeren.

- Aa, hvor jeg kan forstaa det, sagde Fru Bizot pludselig bag ved Fyrstinden: jeg har heller ingen Glæde saa stor som den, jeg har af mine Artiskokker i Le Bourg.

Ministerens Frue vendte sig, mens hun slap sin Lorgnon, pludselig om mod Fyrstinden og sagde sagte:

- Men véd De, Fyrstinde, af den unge Mand derhenne har jeg ondt.

Fyrstinden havde fulgt hendes Blik, og ogsaa hendes Øjne strejfede Joáns Ansigt, mens Fru Benckendorf sagde:

- Han er altsaa fattig? Prinsessen svarede:

- Aa, paa ingen Maade. Men jeg tror, han bærer Sorg for sin Fader.

Joán havde hørt sit Navn og med en lidt for brat Bevægelse bøjede han sig mod Henry Collyett, der talte med Cellisten, og han spurgte:

- Hvad fortæller Mr. Collyett Dem? Cellisten, hvis meget lille Ansigt uafladeligt skiftede Farve, sagde:

- Mr. Collyett siçer, at han ser alting, Museer og Ting, naar han rejser. Og jeg ser slet ikke noget .... for man skal jo dog øve sig, ikke sandt?

Joán smilede:

- Henry ser saamæn heller ikke noget. Han øver sig ti Timer, og naar han kommer ned paa en Gade, siger han, han længes efter Melbourne.

Hr. Haagemester, der spiste, sagde over Bordet:

- Og hvad kan man længes efter i Melbourne?

Henry løftede sit Ansigt:



- Efter Solen, sagde han og aabnede sin Mund saa vidt: Den skinner aldrig rigtigt undtagen i Melbourne.

- Saa skulde De blive i Solen, sagde Hollænderen, der talte til unge Kolleger som til en af sine Kronprinsers Jægere.

- Ja, sagde Collyett, det vil jeg ogsaa - naar jeg har sejret.

Hollænderen saá op ved Tonen i hans Ord:

- Og hvem vil De besejre?

- Hvorfor ikke Dem, sagde Joán, der atter stirrede ud for sig.

- Til Lykke, sagde Pianisten og flyttede sin Guldblyant paa Bordet.

Men Henry Collyett sagde hurtigt - og man saá, at hans runde Øjne kunde faa Metallets Farve -:

- Men de, som har sejret, forstaar aldrig, at andre vil sejre.

Joán sagde, og hans Stemme lød sagte:

- De Besejrede forstaar det heller ikke, Henry, hverken, at de selv har kunnet ville, eller, at de andre vil.

Cellisten vendte brat sit unge Ansigt mod Joán:

- Sejren er dog Sejren, sagde han, og forskrækket over sit eget Tonefald rødmede han helt ned over Halsen.

- Og Penge, brast det ud af Henry, som rystede sit Haar.

Roy havde hørt det og han lo højt:

- Australeren er viis.

Og mens han blev ved at le, saa det lille Bord rystede, raabte han op gennem Vognen:

- Skaal, Hr. Bizot.

Han lo endnu og sagde frem til Mmede Stein:

- Mutter Bizots Artiskok har s'gu gyldne Blade og Frankrigs Bank har en dyb Kælder.

Men Mmede Stein vendte sin Stol halvt og sagde:



- Men Grev Ujházy, De, som er Ungarer, maa dog

- det er sandt - vide Besked med de Papirer.

Og hun gav sig til at tale om nogle Aktier og Værdier i Galizien.

Paa én Gang talte alle de ærede Kolleger om Penge og Pengeanbringelser og Bonus og Papirer og Procent - mens alle Stemmer samledes om Børs og Transaktion og Joán forblev stum foran Ministerfruens Lorgnon, der forbavset var vendt fra den ene Børsjobber til den anden - hans Kolleger.

Mmede Stein havde drejet sin Stol helt om mod Hr. Haagemester, der anbefalede Montanpapirer eller Opkøb af Russere. Jean Roy skubbede sin Tallerken fra sig, langt ind paa Dugen, og sagde over til Joán, at intet, intet i Længden var saa fordelagtigt som Grundkøb i New York.

- Kære Ven, sagde han, Amerika er Fremtiden Vi vil opleve den Dag, hvor New York er større end London.

Og han talte om Gader og om Avenuer og Tomter og Skyskrabere, som havde han et Kort over New York liggende udbredt foran sig paa Bordet.

Hr. Haagemester opremsede Kurser og tog en Kursliste, han havde liggende i sin Hendschel, frem og slog den op paa sin Tallerken. Mmede Stein troede ham ikke, og hun maatte rejse sig fra sin Plads for at overbevise sig. Hun bredte, mens hun flyttede sig, en ram Sky af Blossom-Duft i den ganske Sal og studerede Listen ved Siden af Hollænderen, der betragtede hendes lidt medtagne Bryst, som skinnede gennem Mellemværket paa hendes rosa Bluse.

Jean Roy blev ved at tale om Amerika. Der var ogsaa dem, der stolede paa New Orleans. Men man burde aldrig anlægge Penge paa et Terræn, hvor man ikke var kendt.

Hr. Haagemester blev ved at oplæse Kurser, mens Mmede Stein kom farende med sin egen Lommebog der var indbunden i Guld:



- Kære Ven, sagde hun til Hollænderen: De er en Mand med Forstand.

Og hun gav sig til at opskrive Aktier efter Hr. Haagemesters Diktat.

Hele Vognen var fuld af Tal, der svirrede over Bordene som en Myggesværm, mens Hr. Bizot, med rokkende Hoved, uafladelig førte de blaafrosne Hænders udspilede Fingre frem og tilbage paa Bordpladen, som sammenskrabede han usynlige Møntdynger - maaske Maanedslejen af de offentlige Huse, som Komponisten af Cæcilia-Legenden ejede i Sydfrankrigs Smaabyer.

Hr. Haagemester slog Kurslisten sammen og sagde:

- Hele Kunsten -at spekulere, Frue, er blot Kunsten at have virkelige politiske Forbindelser,

hvad Ministeren hørte, saa han ikke lagde Mærke til Prinsessen, der sagde til ham:

- Der er ingenting i Verden, som er mig skrækkeligere end Penge. Jeg kan ikke kende Forskel paa en Mark og paa en Franc.

- Grev Ujházy, dér er han.

Det var Australeren, som havde hvisket det og næsten havde rejst sig i det samme.

Joán havde drejet sit Hoved og set Jens Lund: han stod i den aabnede Dør. Hans Haand var stemt mod Karmen. Joán blev ved at se paa den Haand: den var af Form, som var den vant til at ligge om et Greb.

- Han har alligevel intet Ansigt, sagde Henry og bøjede sig helt frem over Bordet.

Joán, der havde flyttet sit Blik fra Haanden op mod Jens Lunds Hoved, betragtede hans Ansigt, som de bestandig voldsomt optagne Tanker efterlod i en ubevæget Stivnen, og han sagde:

- Hans Ansigt, Henry, vender indefter.

- Ja, svarede Australeren.

Og da Jens Lund gik forbi dem hen gennem Vognen - han gik med begge sine Hænder knyttede - sagde Joán:

- Han har Hænder ligesom en Rorgænger.



- Det er rigtigt, sagde Henry, og paany slaaet ved Klangen i Grev Ujházys Stemme sagde den unge Australer, ligesom før:

- Hvor De dog beundrer ham.

Og med en pludselig Overgang føjede han til:

- Jeg er glad, at der ikke er nogen Pianist, jeg beundrer - - - saadan.

- Hvorfor?

- Jo, sagde Australeren og lo og holdt op med at le: For saa vilde jeg vel holde op med at spille.

Joán saá paa Henry Collyett med et Glimt, før han slog sine Øjne ned og hørte Mmede Stein sige:

- De, Grev Ujházy, interesserer Dem ikke for Kurser.

Joán sagde og vendte sig imod hende:

- Nej, Frue, jeg har aldrig spekuleret ... Og jeg har desuden set saa faa Kunstnere dø rige.

Der blev en pludselig Tavshed ved alle Borde. Mmede Stein gjorde en Bevægelse med sin Haand som for at slaa noget Haar bort fra sin Pande, skønt der intet Haar var - mens paa én Gang Togets hivende Larm slog op omkring dem, og de fornam Vognens og Dørenes og Gulvets klirrende Kysten.

Saa sagde Jean Roy, hvis store og aabne Ansigt, skønt lidt for fedt, spejlede alle" Sindsbevægelser:

- Nej, det er sandt - og besynderligt.

Og ved en Tankeforbindelse gav han sig til at tale om en berømt Kammerat, en Sanger, der nylig var død.

- Ja, sagde han: det var et mærkeligt Menneske. Pludselig gik han. Midt under en Tournée i Amerika brød han af - - og satte sig hen. Han vilde ikke mere.

- Han var vel syg, sagde Haagemester.

- Ikke Spor. Han vilde bare ikke mere. Og saa sad han deri femten Aar i en lille By fem Timer fra New York ... bare sad der og stod op og gik i Seng blandt Fremmede.



To Folder havde skaaret sig ned over Joáns Pande som hos den, der voldeligt vil følge en Tanke.

- Men naar han var død, sagde Jean Roy, vilde han føres til Frankrig ... For vidt kommer man omkring, men paa Père Lachaise vil man s'gu hvile sig ud.

Mmede Stein sagde - med et Stænk af Følsomhed overfor Kirkegaarde -:

- Min Ven, Père Lachaise er det skønneste Sted paa Jorden. Aa, mit Yndlingsmonument er det med den sørgende Genius .. det er en hel Tragedie ... en ung Mand - en ung Mand fra Kejserdømmet - den eneste Søn ... jeg har hørt, Faderen var Minister. Og en Dag skød han sig - uden Grund, kære Ven - der var ingen som kendte Grunden og han var tre og tyve Aar.

Joán havde drejet sit Hoved i de støttende Hænder:

- Véd De, hvad han hed? sagde han.

- Nej, men det er saadan en Mand, sagde Mmede Stein, som en Kvinde i sine Tanker længes efter at have kendt.

Jean Roy lo. Men Mmede Stein sagde:

- Aaja, det er saa smukt at turde dø ung.

Jean Roy sagde og blev ved at le:

- Chère, det kan De jo naa endnu Mmede Stein gjorde en Bevægelse med sine Skuldre:

- Uh, spot ikke. Jeg kan vaagne om Natten med en Rædsel - for at dø nu og paa et Hotel.

Fru von Benckendorf vendte sig halvt, saa hastigt at hendes Arm rev hendes Serviet ned paa Gulvet.

- Frue, sagde Jean Roy og lagde den atter op paa Ministerens Bord.

- Skønne Veninde, sagde han til Mmede Stein: De dør som 80 Aar - om fem og halvtredsindstyve Aar Mmede Stein vendte sig igen til Joán og sagde:

- Grev Ujházy, naar vilde De helst dø?

Joán kunde, forbi alle de andre, se Jens Lund, der



sad og spiste ved de to Rumæneres Bord. Hr. Lund spiste som En, der gør sig Umage for at spise smukt og undertiden glemmer det.

- Jeg? sagde han:

- Paa en Dag, hvor jeg endnu havde min Fornuft.

Mmede Stein gjorde den samme bratte Bevægelse med Skuldrene som før:

- Grev Ujházy ... jeg véd ikke ... De siger Ting, som var De Spøgelset i en Komedie.

Hr. Haagemester havde pludselig gnedet sin venstre Haand tre Gange over sin Pande - mens Jean Roy saá lige ind i Joáns Ansigt:

- Véd De, sagde han og der kom i hans Øjne et Udtryk af Angst, som han i et Nu atter forjog: jeg var tilstede i det Londoner Theater, hvor Mr. Thomson pludselig blev gal. Han spillede, spillede meget fornuftigt, og pludselig midt i en Scene ... midt i en Replik stod han op fra sin Stol og gik ud i Kulissen - - og var gal.

- Jeg vil aldrig kunne glemme det, sagde Jean Roy.

Jens Lund havde hørt op med at spise. Han sad med fremstrakt Hoved og med et Udtryk i Øjnene som en vejrende Mynde.

Prinsessen sagde over til Jean Roy:

- Ja, det skal have været frygteligt. Min Kusine har fortalt mig om det ... hun var der.

- Fyrstinde, sagde Sangeren: Det var forfærdeligt.

Og idet han skiftede Tone, næsten med Vold, sagde han, at han kendte meget godt Prinsesse Stourdza - fra Operaen, hvor vi kender alle vore Abonnenter.

- Operaen, sagde Prinsessen, var ikke det eneste Sted, hvor hun havde hørt Hr. Roy. Hun havde hørt hans "Lohengrin" overalt, hvor det var hende muligt.

Jean Roy bukkede og paa én Gang gav han sig til at le saa hjerteligt, at ogsaa Ministeren kom til at smile. Sangeren sagde:

- De har i England tegnet en Karikatur af min "Lohengrin". Det er det kosteligste, jeg har set.



Ogsaa Fru von Benckendorf havde set den engelske Karikatur, og hun kom uvilkaarligt til at le, mens Prinsessen sagde:

- Men min Kusine, Grevinde Greffulhe, har fortalt mig om Deres egne Tegninger, Hr. Roy.

- Aa ja, sagde Jean, jeg kradser jo selv paa Papir.

Fru Bizot, der bestandig sad og smilede til Prinsessen, hvis Navn hun havde hørt, sagde - og det kom lidt plumpende som fra den, hvem ingen har spurgt:

- Hr. Roys Albummer er berømte i hele Paris.

Mmede Stein sagde:

- Hr. Roy har dem i sine Kufferter.

- De maa saamæn gerne faa dem at se, sagde Hr.Roy uden Formaliteter, og han gik for at hente Album'erne, mens Hr. Haagemester sagde til Joán:

- Ja, Sangere kan altid faa Tid til saa mange Ting ... hvis de da selv faar Tid til dem; medens Fru Bizot, der hele Tiden havde det samme lidt forvirrede Smil, begyndte at fortælle Fyrstinde Stourdza, at hendes Mand, Hr. Adolphe Bizot - og hun gjorde en Bevægelse, som forestillede hun sin Mand - hans Tid var nu optaget af at nedskrive Erindringer.

- Men det er det, sagde Fru Bizot: man lader os ikke i Ro. Men det er hvad jeg siger saa tit, man skulde aldrig have begyndt at dirigere ...

Prinsessen, der ikke ret vidste, hvad hun skulde sige, svarede:

- Desværre har Rumænien endnu aldrig haft Æren af et Besøg af Hr. Bizot.

- Nej, sagde Fru Bizot, og hun gjorde en Bevægelse med sin bitte Overkrop som trak hun sin Søndagssnøre til sig paa Seinen: Det har vi ikke. Men vi har hørt saa meget, begge, om Deres skønne Land.

- Det dejlige Rumænien, sagde Fru Bizot.

Jean Roy vendte tilbage med alle sine Skitsebøger og rakte en af dem til Prinsessen.

Hun aabnede den:



- Oh, sa£de hun: det er fra Rumænien, og da hun havde slaaet et Par Blade frem, begyndte hun at le:

- Hr. Roy, det er udmærket, det er brillant. Just det Udtryk har Hendes Majestæt, naar hun læser en af sine Operatekster højt for sine Hofdamer.

Fru von Benckendorf vilde se med, og de lo begge, bøjede over Billedet, hvor Carmen Sylva, bag Gitret midt i den kongelige Slotsgaard, siddende paa en Trefod og i Toga, laurbærkranset, spillede paa Harmonika for Rumæniens Adel, der, henrykt og i Nationaldragter, svang sine Ben, saa den viste Bunden af de saaleløse Støvler.

- Hr. Roy, De burde udstille i Bukarest, sagde Prinsessen og lo endnu højere. Men da hun løftede Hovedet og saá sine to Smoking-Landsmænd, der vendte det lange Øre til - den ene kendte hun: han var Søn af en Brændevinsbrænder i Konstanza - sagde hun:

- De har ganske Ret, Hr. Roy, Hendes Majestæt er ualmindelig musikalsk.

Og hun og Fru von Benckendorf fik i samme Nu nøjagtigt samme Udtryk i deres Ansigter.

Skitsebøgerne blev spredte over Bordene, og alle lo ad alle Nationers Latterligheder.

- Aa ja, aa ja, raabte Collyett og slog sig af Latter paa sine Sportsben: om det Billede har jeg hørt ... Se, Grev Ujházy, se ...

Det var Mr. Schürmanns Karussel, hvor Hr. Schürmann var Janitschar og Hr. Strakosch blæste Trompet, mens Englændere og Yankeer og Spaniolere og Tyskere stormede Karussellen. Bagest kom der to Hollændere.

- Se Trommen, raabte Collyett, se Trommen er dansk.

Trommen blev trakteret af en lillebitte Mand, med Haaret ned i Panden og med Sveddraaber under sin Næse. Han trommede med selve sine tynde og halvskæve Ben. Paa Trommen stod: Den danske Presse.

Alle lo, seende hver i sin Bog. Kelnerne, som ombar



Slikasparges, blev staaende, skelende ned paa Billederne over de Damers og de Herrers Skuldre.

- Jo, det er syndigt, sagde Mmede Stein, Danmark er charmant. Det er da endelig et Land, hvor Pressen véd at værdsætte Kunsten.

Jean Roy lo:

- Jeg tør sige, sagde han, det er det eneste Land hvor man har taget Mmede Stein alvorligt.

- Jean ...

Men Jean Roy blev ved:

- Saa lidt alvorligt har man at tænke paa dér i Landet ...

Henry Collyett vendte Ansigtet mod Mmede Stein og var paa én Gang holdt op at le:

- Men er det sandt, sagde han: jeg har nu altid hørt, at man skal tage København lige før Amerika.

- Det er Prøjsere, sagde Ministeren og bøjede sig frem mod Jean Roy, pegende paa en Karikatur, hvor en Række Mandfolk i éns Trit og éns Skrud, med éns Ryg og éns Skæg marcherede efter Næsen som paa en uhørlig Tælling.

Cellisten fra Nordtyskland lo ad en Tegning, der hed Bachbegejstring, og hvor en Logerand af gabende Gentlemen applauderede Hr. Borwick, der spillede saa henaandet, at hans Fingre slet ikke berørte Tangenterne.

Men Jean Roy sagde:

- I Virkeligheden beundrer jeg Tyskerne.

- Uden Blindhed, sagde Ministeren med et Smil.

- Det er saa let at være seende, sagde Jean Roy til en vis Grad seende, naar man ser alting fra et Hotelvindu.

- Er det ikke rigtigt, Ujházy, blev han ved og han vendte Ansigtet mod Joán: Vi, der altid drager rundt, ser altid Latterlighederne, fordi vi aldrig helt forstaar de andres Art af Følelser.

Joán bøjede Hovedet, og Fru Benckendorf sagde til Jean Roy:



- Jeg tror netop, det er saadan.

- Hr. Minister, sagde Jean Roy, og hans stærke og glade Ansigt syntes pludselig træt, mens han slog sin Haand ud mod alle de udslagne Skitsebøger: Det, at man kan se alt det - gør En hjemløs paa Jorden.

- Hver har sit Land, sagde Ministeren, til hvilket vi vender tilbage.

Joán lukkede Skitsebogen foran sig uden at vide det, og de var paa én Gang alle blevet tavse - da Jean Roy sagde:

- Ja, Mmede Stein er født i Rue de L'Abbé de L'Épée, og hun siger, at hun køber sig et Tag dér i Gaden for at dø dér.

- Kære Ven, svarede Mmede Stein: Det er aldeles ikke latterligt. Rue de L'Abbé de Épée ligger lige ved Luxembourg-Haven, og der legede jeg som lille Pige.

Joán havde lænet Hovedet mod Væggen og lukket sine Øjne. De lange Vipper laa under de hvide Øjenlaag som en bred og sort Rand.

- Naa, ja, Mmede Stein, sagde Jean Roy: mig kommer De nok en Dag og besøger ved Marseille. Der køber jeg mig et Hus - ved Havnen, paa en Skrænt til Højre, jeg véd godt hvor ...

Han forandrede Tonen:

- Jeg er fra Marseille, Prinsesse, sagde han og bøjede Overkroppen: Og naar jeg synger bedst, er det alligevel, maa De tro mig, altid som jeg hørte en gammel sydfransk Vise .... der souffleres mig inde i mit Bryst ...

- Ogsaa i "Lohengrin", sagde Prinsessen, der lo.

- Paa Ære, ja, sagde Jean Roy: og netop derfor holder jeg ogsaa mest af Don José.

Ministeren og Fruen havde rejst sig, og Hr. von Benckendorf rakte Jean Roy sin Haand:

- Paa Gensyn, sagde Hr. Benckendorf og smilede til Joán, der fo'r sammen, som blev han vækket.

Og Hr. og Fru von Benckendorf gik.



- Han er i Grunden meget indtagende, sagde Fruen om Hr. Jean Roy, da de gik hen gennem Gangen.

- Men af Grev Ujházy, blev hun ved, har jeg ondt. Man maatte jo dog blive ganske forstyrret i det Selskab i Længden.

Prinsessen havde rejst sig og hun hilste til begge Sider, paa én Gang (nu det Maaltid i en Jernbanevogn var forbi) ganske fremmed og som om hun med alle de Damer og Herrer ikke havde vekslet fem Ord. Men pludselig vendte hun sig, da hun allerede havde naaet Døren, til en af sine Damer og sagde:

- Aa, det var morsomt at tage en Plade Og i den samme muntre, frimodige Tone som under Middagen sagde hun:

- Mine Damer og Herrer, maa jeg hente mit Camera.

Det havde givet et Sæt i Joán.

- Det er saa sjældent, blev Fyrstinden ved, man er sammen med saa mange af Europas Berømtheder ...

De svarede i Munden paa hinanden, mens en af Damerne hentede Fotografiapparatet, og Prinsessen sagde til Brændevinsbrænderens Søn, til hvem hun talte saa høfligt som til en Drager paa en Perron:

- Hr. Brazzi, naar De staar meget fast, kan jeg holde Apparatet paa Deres Ryg.

Fotografiapparatet kom, mens de alle vendte Ansigtet mod Rumæneren, hvem Prinsessen flyttede og plantede, som var han et Stativ af Jern. Hr. og Fru Bizot maatte flytte sig og satte sig ved Prinsessens forladte Bord, hvor Fru Bizot sad tæt ved Mesteren, med begge sine Hænder op paa hans Skuldre.

- Det bliver udmærket, udmærket - højst interessant, sagde Fyrstinden, der saá gennem Apparatets lille Spejl, og vendte sig til den anden Smoking: De passer Lyset, sagde hun, De har vel gjort det før.

Den unge Mand skulde passe Magniumslyset og sitrede paa sine Fingre.

- Udmærket, udmærket, raabte Prinsessen igen.



De Damer og de Herrer var i Stilling.

Ved det øverste Bord havde den unge Cellist bøjet sit med Midterskilning velfriserede Hoved som en Magdalene, mens Mmede Stein aabnede Læberne i det opadvendte og buttede Ansigt som Munden i den tragiske Maske, og, med den venstre Haand, hun førte op til Skulderen, værgede sig som mod et usynligt Slør.

Men Jens Lund, der ikke var færdig med at spise, var, som tilfældig, standset midt i Billedet med Hænderne i de udspilede Lommer, som bar han en Todtenschläger i dem begge.

- Udmærket, udmærket, raabte Prinsessen og bøjede sig igen for at se i Spejlet.

Australeren, der havde en Svaghed for at lade fotografere sine Ben (som den Sportsmand han rjaldt for i Reklamerne), havde endelig faaet dem anbragt over Ryggen af en Stol.

- Men De, Grev Ujházy, De, sagde Prinsessen ivrigt - og holdt pludselig inde.

Joán saás ikke. Kun hans Skulder. Maaske vidste han ikke, at Sportsmand-Australeren skjulte ham.

- Nu, raabte Prinsessen.

Det gav et Sæt i alle, da Lyset glimtede, og Mmede Stein skreg.

Den tykke Røg slog hen gennem Vognen, og Prinsessen løb med et "Tak, mine Herrer", der ligesom slog en Dør i efter hende - som havde hun end ikke Begreb om Forstyrrelsen, hun havde voldt.

- Naa, sagde Jean Roy og skærmede sin Tenor med et Kammerdugs-Lommetørklæde: det er man altsaa nødt til, naar man skal ho'de sig Bukarest aaben.

Og pludseligt rasende (og irriterede af Røgen og Trækken gennem Døren) - rasende over den hemmelige Ydmygelse, de ubestemt følte, og som de havde givet sig i Vold som de Professional de var, talte de alle i Munden paa hinanden, mens Rumæneren stod og strittede med sine sværtede Fingre.

Mmede Stein sagde saa højt, at Prinsessens Damer,



der gik med "Kassen", kunde høre det: Aa, kunde man blot lære at blive halvt saa uforskammet som de Mennesker.

Men da Jean Roy gik forbi Hr. Haagemester, sagde han til Hollænderen:

- Ja De, min Herre, er vel vant til det - at blive fotograferet ... ved Hofferne.

Da Joán og Australeren vendte tilbage gennem Gangen, fløj Impresario Ledock lige paa dem. Han var i Pels og Uldskjorte. Han havde aldrig Tid til at spise. Paa Rejser besørgede han Udklip og sin Korrespondance:

- Kan man faa en Schnitzel i dette forbandede Tog? raabte han og han røg videre.

Hr. og Fru Bizot skændtes højt bag en halvlukket Dør, mens de ordnede Bagagen, som syntes hovedsagelig at bestaa af en Uendelighed af stribede Uldtørklæder, der lignede Mavebælter.

- Men hvad er det, jeg si'er, raabte Hr. Bizot. Var det mig, der væltede mig ind paa hende? Man agter sig selv eller man gør det ikke. De Mennesker behandler En som var man en Krokodille i Jardin des Plantes.

- Kære Bizot ... rejser vi maaske for vor Fornøjelse? ... Hendes Onkel er Præsident for "Musikens Selskab".

- Sludder. Hvor véd Du det?

- Adolphe, Du véd, at jeg husker mig om ... jeg hørte hendes Nav n og vi førte jo Korrespondance med de Personer ifjor.

Australeren gav sig til at le, mens Joán gik videre Prinsessen sad med aaben Dør, i et Væld af mørklilla Silkepuder. Hele Kupéen var fuld af Duften af Verveine, hvori hun havde vasket sig, for ikke at være befængt med Lugt af Røgen.

Hun løftede sit Ansigt fra Bogen og sagde, da hun saá Joán:

- Det var ikke kønt af Dem, Grev Ujházy, at De ikke vilde være med paa mit Billede.



Joán svarede:

- Jeg hører ikke hjemme, Prinsesse, blandt Europas Berømtheder.

Prinsessen smilede og sagde - og mente det som en Kompliment:

- Hvor skulde De ellers høre hjemme? Der gik en pludselig Skælven over Joáns Ansigt, og han sagde:

- Det er meget sandt, Prinsesse: intetsteds.

Fyrstinde Stourdza vilde holde ham tilbage, kalde paa ham - berørt af noget i hans Stemme. Men Joán var gaaet.

Han sad med en Bog, da Henry Collyett kom ind. Australeren satte sig, sparkende med sine Sportsben og smidende dem over hinanden.

- Læser De? sagde han og blev ved at sparke.

- Nej.

- Sikken Masse Snak, der blev sagt.

- Ja.

- Men Roy er en storartet Tegner.

- Ja.

- Han vilde kunne leve af det.

- Det kunde han sikkert.

Australeren blev ved at sparke:

- Véd De, hvad jeg tænkte paa, mens vi spiste?

- Nej.

- At De skulde egentlig sidde ved de andres Bord.

- Hvorfor?

- Jo, sagde Australeren, for De er jo dog en Greve - skønt De spiller.

Joán stirrede kun frem for sig Saa sagde han:

- Der var heller ikke Plads mere.

Alle Samtalestumper fra Middagen flød omkring i Henry Collyetts vimse Hoved. Og idet han atter tænkte paa Jean Roy og det, han havde sagt om sydfranske Viser, der sang indeni ham, sagde han:

- Men Australien vil ogsaa en Gang faa sin Musik



... Musik vokser op af Jorden - af Jorden op i Menneskene, ikke? Men der gaar lang Tid, for Menneskene maa have boet der længe.

Henry Collyett saá paa sine egne Støvler:

- Men, sagde han, før de australske Toner kommer op af Jorden, bliver Australere heller ikke rigtige Musikere - vel? Eller De forstaar ikke, hvad jeg mener?

Joán stirrede ud i Luften:

- Jo, Henry, sagde han uden at røre sig.

Australeren slog Hælene sammen:

- Men derfor kan man jo nok blive berømt paa et Klaver, sagde han.

Han sad lidt og, stadig med Middagssamtalen i Hovedet, sagde han:

- Men man burde maaske tænke paa at ta'e København -.

- Jeg har aldrig spillet i Danmark, sagde Joán, der sad som før.

- Hm, det var da underligt, naar De er en Halvdansker.

Paa én Gang smilede Joán:

- Det vil jeg altid gøre - tilsidst.

Henry Collyet sparkede igen med sine Sportsben og mens hans Tanker løb, sagde han og var ved Fotograferingen:

- Men man er jo ogsaa Gøglere Paa en Gang smilede Joán:

- Ja, Collyett, sagde han og stod op.

- Men de andre er det ogsaa, sagde Henry lidt heftigt.

- Maaske nok, sagde Joán: Men de spiller deres Roller bedre og de gør mindre Støj.

Australeren stod lidt:

- Ja, sagde han: det kan nok være.

- Men man bliver vel, hvad man er født til, sagde han.

Joán støttede et Øjeblik Albuen til hans Skulder:

- De er saa viis idag, Collyett ...



- Men, Henry, der er dem, som er født vanskabte. Og de skulde hellere ikke være fødte.

Et voldsomt og hvidt Lys faldt ind paa deres Ansigter. Det var fra Standerne paa Perronen i Wien. Konduktørerne løb ud og ind og trak Kupéruderne ned, medens Dragerne kastede Plaider og Tasker og Kufferter og Pelse ind gennem Vinduerne. Passagererne løb ned ad Vogntrinnene for at røre deres Ben paa den faste Jord, og Brudstykker af alle Sprog hvirvlede rundt i Trækken fra alle Døre, som stod aabne. Jean Roy stod, med et Lommetørklæde om Halsen og i flagrende Kavaj, barhovedet, midt i Vrimlen, skrællende en Appelsin og raabende til den tomme Luft saa højt som en Lastbærer i Havnen ved hans Marseille - mens Mmede Stein (der nikkede til Joán og sagde: Ah, monsieur, on se promène) satte sine Pariserstøvler med Messinghæle trippende i Asfalten og lod de silkeklædte Ben forsvinde noget højt oppe i sine Skørters Virvar.

Fru Bizot, der var i Galoscher, søgte, mens hun uafladelig smilede, med urolige Øjne de Herrer af Bestyrelsen:

- For de modtager os naturligvis, sagde hun: de er her, min Adolphe, vær vis paa, de er her; medens Hr. Bizot, hvis Pels var sammenbunden med et graat Uldtørklæde, sagde:

- Det er mig fuldkommen ligegyldigt. Lad os komme afsted - hvad hedder vor Kro? saa arrig, at hans Øjne stod paa Stilke.

- Det gyldne Lam, Adolphe, det gyldne Lam. Men de er her, min Ven, de er her.

Impresario løb forbi dem med sytten Depecher i Hænderne: Gamle Herre, sagde han til Hr. Bizot: der er et Par Personer, som søger Dem; og han rendte videre, tabende Reklamer og Aviser ud af de stoppede Lommer som en Stud sin Gødning.

- Luk Frakken, raabte han til Jean Roy, mens Hr. Bizot blev staaende med knyttet Haand om Uldtørklædet,



martialsk og tandløs lignende en Lilleput-Oberst fra et Panoptikon.

- Adolphe, Adolphe, nærmest sang Fru Bizot; hun havde genkendt de "to Personer", i hvis Nærhed Hr. Haagemester, i en Jagtpels med Snore, vekslede Haandtryk med et fremmødt Medlem af det Bayerske Gesandtskab, der sagde:

- Ja, Hans kongelige Højhed har straks skrevet til Erkehertuginde Valerie ....

Impresario løb tilbage med ledige Hænder, og midt i Vrimlen, hvor en sørgeklædt Familie paa syv Slørklædte slog Kreds om en blond Mandsling, der forsvandt under Ankomstkys, som var han fanget af en Kværn - bemærkede han, at hans Negle kunde trænge til en Udrensning, og han gav sig til at kradse dem med en Staalkniv. Til han røg videre, nikkende, kendende alle, raabende, som var han Stationsforstanderen, der kommanderede under et Togsammenstød; mens de to Rumænere, ubekymrede, Arm i Arm balancerede deres Nøgenhed paa Kanten af en amerikansk Kuffert, og Mmede Stein var landet ved Jean Roys Arm, hvor hun svajede sine Kvindeynder som en Venusfigur fra Forfaldstiden.

- Mine Herrer, aa nej, Hr. Bizot er slet ikke træt. Naar man kommer til Wien, er man kun lykkelig, sang Fru Bizot, og man hørte den unge Bayrer fra Gesandtskabet sige:

- Der er intet behageligere end at gøre sine Venner en Tjeneste. Erkehertuginde Valerie vil modtage Dem straks.

Joán havde ikke talt og ikke rørt sig. Med Hovedet støttet til Kupédørens Karm stod han ubevægelig, stirrende ud mod Perronen.

Og pludselig hørte han igen Impresarios Stemme, der lød over alle de andre:

- Kære Herrer, mine Herrer, har den Ære, gaar til Budapest, Hr. Jean Roy. Men man gør altid Forretninger. Mine Herrer, Kunsten er at bemægtige sig Fremtiden.



Jeg har fanget ham i Toget, mine Herrer, i Toget. Det nye Fænomen, min Herre, jeg siger Fænomen, for Kunstnere har man nok af ... man kan føde Svin med de Herskaber, som viser sig paa Tribunerne. Men Hr. Jens Lund, mine Herrer, vil De se ham? Naar jeg har afleveret Hr. Roy, ofrer jeg mig for Hr. Lund i tre Aar. Men, mine Herrer, han er dyr, han er meget dyr. Vi lever i en Tid, hvor Genierne er blevet Forretningsmænd. Børskurserne, mine Herrer, hænger dem ud af Halsen ...

- D e r er han, mine Herrer ... der i Kupéen ... han ser Dem ikke (Hr. Jens Lund sad ved sit Vindu for optrukket Gardin, studerende i enCourrier universel,der var hans Livs eneste Læsning), han er en læsende, han er en Aand, mine Herrer, en Aand for sig; der venter ham Bogpakker, Bogdynger i hver Hovedstad i Europa.

De to Gentlemen, som tilhørte Pressen, saá pludselig paa Joán og hilste.

- Ja, sagde Impresario, ligesaa højt som før: det er ham; og han gik videre uden at se paa Joán med saa meget som et halvt Blik.

Joán var blevet blodrød ved Klangen af hans "ham", som havde en Næve med udspilede Fingre plantet sig midt i hans Ansigt.

Han havde ikke mærket, at Toget rullede bort.

- Skal vi trække Vinduet op? sagde Australeren bag ham.

Og Henry Collyett trak Ruden til, mens Joán satte sig.

- De si'er ingenting idag, sagde Australeren, som altid skulde sige noget.

- Jeg har hørt saa meget efter og tænkt paa saameget i de sidste Timer, sagde Joán.

- Paa hvad? spurgte Australeren og sparkede.

- Paa saa meget, sagde Joán og lukkede sine Øjne Døren blev revet op. Det var Jens Lund. Det gav et



Ryk i Joán. Saa tænkte han, mens den anden stod der i Døren: Hvor er han egentlig lille.

- De er Ujházy, sagde Jens Lund med et Nik.

- Man tør vel sætte sig?

Haanden rakte han ikke.

Joán sagde:

- Det er Hr. Henry Collyett.

Jens Lund nikkede igen:

- Klaver, sagde han, er Verdens værste Instrument. Jeg er meget utilbøjelig til at tro, at selv et Geni kunde vise Talent paa et Klaver. Man maa være glad til, at man er født paa et Skib. Der var ikke Plads til noget Klaver.

- Læser De? sagde han og saá ud over Joáns Bøger, som laa overalt.

- Ja, man maa beskæftige sin Hjerne med noget, sagde Joán.

Jens Lund havde lagt Armene over Kors:

- Der er meget faa, som har Hjerne, sagde han, og enten vilde han altid være uforskammet eller han vidste aldrig, at han var det: Jeg læser aldrig. Naar Mennesker læser, er det, fordi de føler sig tomme. Jeg trænger ikke til Bøger. Jeg har mig selv.

- Jeg taler forresten heller ikke med nogen.

Hr. Jens Lund talte i et besynderligt Stakkato, der ligesom afhuggede hver Sætning og stillede den hen for sig:

- Jeg véd oprigtig talt ikke, hvem man skulde tale med. De fleste Mennesker, der lever, hørte jo op at leve for en Menneskealder siden.

- Hvor skal De hen? spurgte han paa én Gang og saá paa Joán.

- Jeg skal til Bukarest, svarede Joán.

- Og De ogsaa? vendte Jens Lund sig til Collyett.

- Ja.

- Ja, sagde Jens Lund, der stadig havde Armene overkors: jeg har aldrig hort Dem spille - - saa jeg kan ikke komplimentere Dem.



- Det behøves heller ikke, sagde Joán og vidste, at Lund løj.

Og mens han blev ved at se paa Jens Lunds Ansigt, følte han - og saa stærkt, at han næsten blev svimmel - paany, som en kold Strøm, Dønningen af den Angst uden Sans, han havde fornummet den Aften i London, da hans Impresario havde sagt:

- Véd De, hvem her er? Jens Lund har gemt sig i en Loge,

og Joán havde følt sine Fingre, som var de sammenfiltrede med Klister, og sin Sjæl, som sad den magtløst kneblet i hans Hals ...

Uden at høre blev han ved at se paa Lunds Ansigt, hvor Tænderne lyste, som bed de glubsk i Ordene, han sagde.

Joán tænkte paa den anden Aften, Aftenen i Brüssel. Da han, bidende sine Knoer til Blods, kørte hjem fra Jens Lunds Koncert. Paa sine to Knæ havde han ligget i sin Vogn og vidste - at nu var han slagen. Hulket havde han, mens han dunkede sin egen Nakke. Og fortumlet og midt under sin egen Sanseløshed havde han sagt:

- Saa vil jeg ikke spille mer.

Men i tre Døgn havde han været som en drukken Mand - drukken af Ydmygelse ...

Drukken af Visheden: at han var ikke den største. At han aldrig blev den største.

Hvor det var besynderligt, at Kunsten, der aldrig havde bragt ham Glæde - - kunde bringe ham saa megen Smerte.

Og dog var han blevet ved at spille - -

Joán hørte Jens Lund tale til Collyett, og Jens Lund sagde:

- Melbourne, Melbourne, Fædreland - Fædreland, jeg bliver gal, naar jeg hører Tale om Fædreland. Hvorfor mon jeg er den største? Fordi jeg intet Fædreland har. Ja, undskyld, Hr. Klaverspiller, at jeg taler om mig selv men jeg er saa oprigtig, at jeg tllstaar, at det er det eneste, der interesserer mig. Hvad interesserer Dem?



Fruentimmer? Naa, om Natten. Men hvad spiller man om? Om sig selv.

Og idet han slog tilbage i sin Tanke, sagde han og lo kort:

- Fædreland? Mine Forældre var behageligere. De gav mig ikke noget. Den Fædrelandsløse er den frie, og jeg blev født paa Havet, der forbinder alle Verdener. Fædreland - hvad er det? Trav om samme Bord, hvor vi drager Tommelen frem som i en Ridse, der gravedes af Fædrenes Tommeler. Jeg h a r et Fædreland. Det hedder j e g, min Herre. Og dér er jeg baade Konge og Folk og raadgivende Forsamling og Lovgiver. J e g er mit Fædreland, hvor jeg har Regeringen.

Jens Lund drejede pludselig sit Ansigt om mod Joán:

- De har det ligesom jeg - De hører aldrig efter.

- Jo, sagde Joán: jeg hører.

- Det ser ikke ud til det, sagde Jens Lund og lo igen.

- Jeg holder ikke af Europa. I hvormange Sogne er det delt? Lad os rystes sammen efter Racer. Jeg spiller for de Hvide. Det skal jeg paatage mig. I Kinesien har jeg maaske en Ligemand, som spiller op for de Gule og raaber til dem: Hør efter, for Satan, her spiller jeg, min egen Konge og min egen Gud, mit eget Rige og mit eget Liv - jeg.

- Naa, for Fanden, De si'er ikke noget ...

- Nej, fordi jeg hører, sagde Joán, og han tænkte bestandig paa det samme:

- "Nu vil jeg høre op at spille" - - og han var blevet ved at spille.

Jens Lund havde tiet et Øjeblik. Saa sagde han:

- Forresten blev jeg forbavset. Ved Bordet før. Jeg troede ikke, mine Kolleger var saa kloge, at de kunde frygte for at blive gale.

Joán svarede ikke. Han saá endnu en Gang Spisesalen foran sig med sine Medbrødre, som Prinsesse Stourdza fotograferede, og Perronen, som just var forladt, og hvor



de Damer og de Herrer viste sig for aabent Tæppe for et Parterre af to Journalister.

- Nu vil jeg ikke spille ...

Men Jens Lund, der bestandig gentog de samme Ting, sagde til Collyett:

- Fædreland, Hr., hvad er det, De hedder? Fædreland - mit Jeg er mit Flag og mit Maal - og hvis Menneskene er latterlige, er det mig ligegyldigt ...

Og for første Gang lo han langt og hjerteligt:

- For maaske er de ikke latterligere end jeg selv.

- Men Fædreland? Min Moder fødte mig under Ækvator og min Fader var Jordemoderen, der hjalp. Et Fædreland? - og Jens Lund rejste sig, og paa én Gang var det, som om en Maske gled af hans Ansigt, og Aarerne sprang frem af hans levende Pande, mens hans Mund krummede sig og blev bred under hans Spot -: Et Fædreland? Det er ti Sæt Lænker, som vore Forfædre splejsede sammen om vor Hals og vore Fødder. Et Fædreland - det er Love, der river vore Knæ til Blods og gør vore Øjne blinde. Fædreland - Fædrelandet er et Fængsel og en Brønd. Fædreland - ja, det er Manegen, hvor vi løber Spidsrod med Strimer paa vor svulnede Ryg. Fædrelandet, føj for Satan. Fædrelandet er bare det Sted, hvor vi alle er Spedalske og Puklede.

- Ujházy, klatr op paa Bjergene. Klatr derop, og Grænserne ses ikke og er viskede ud, og Staterne, de er ikke. Og Lovbøgerne er ikke og Forbrydelsen er ikke Forbrydelse og Vanæren er ikke Vanære og Skammen ikke Skam, dér er ingen Lovbøger og dér er ingen Paragraffer. Men jeg er - og ingen uden jeg ...

Jens Lund tav et Øjeblik:

- Jeg er og Stjernerne er.

- Spil for dem, Hr. "Hvad er det nu, De hedder?"- de hører s'gu li'saa godt som Menneskene. Over os er Stjernerne og Døden. Men nu lever jeg og er fri og spiller baade Stjerner og Død mit Liv op i Ansigtet ...

- Men De, Grev Ujházy - og Jens Lund drejede



sig om paa Hælen - De er s'gu fra forrige Aarhundrede.

- Ja, sagde Joán, i hvis Tindinger Blodet slog.

Jens Lund lo igen:

- Og hvad jeg si'er, er noget Vrøvl, men hvad jeg tænker, er sandt.

- Ja, sagde Joán og talte sagte: sandt for den, der kan tænke det.

Jens Lund stod lidt. Saa sagde han pludselig til Joán:

- Véd De, hvad De tror om Dem selv, - at De er en Smertens Adelsmand.

- Men, min gode Herre, at bære Smerten adler ingen. At turde adler ... i vort Aarhundrede ...

- Naar spiller De i Bukarest? spurgte han uden Overgang.

- Paa Mandag, sagde Joán ud i Luften.

- Hm, jeg skal hen og gi'e min Sjæl i Pest.

- Den nye Sjæl, sagde Joán.

- Nej - og Jens Lund klappede i de oprakte Hænder - min evige Sjæl skal jeg servere for Bankier'ernes Fruer i Pest.

Der blev tyst et Øjeblik. Saa sagde Joán:

- Men De havde dog en Mo'r, som fødte Dem under Ækvator.

- Og en Fa'r, der befrugtede hende ved Archangelsk. Men bedste Ujházy, er det ikke fuldkommen ligegyldigt? Maa jeg spørge, hvem husker Hr. Bonaparte senior. Historien begynder med Hr. Napoleon. Min Fa'r var fra Løgstør og giftede sig med en Bark fra Rudkøbing. Til Besætningen hørte Jensine Jensen, som, besvangret i Ishavet, bragte mig til Verden under Ækvator.

- Rudkøbing? sagde Joán.

- Ja. De kender det ikke.

- Jo, sagde Joán og talte sagte som før: det er i Danmark.

- Ogsaa Danmark, sagde Australeren og saá fra den ene til den anden, som vilde han maale dem.

- Ja, det kaldes Danmark, sagde Jens Lund: Rudkøbing



er paa Langeland og Langeland er en Streg i Havet. Fra Langeland kom Elektriciteten og jeg. Ujházy, Mennesket har intet Udspring. Jeg blev til og er Hvem skulde have Ret til at kalde paa os? Jeg adlyder ingen. Jeger, som d e n j e g e r. Og jeg er født om Formiddagen under lykkelige Stjerner ...

- De tror paa Stjernerne? smilede Joán.

- Hvem véd, hvad han tror? For den, der lever, er Døden ikke. Men hvad der er for den, som er død, véd De det, Hr. Ujházy, undskyld, Grev Ujházy. Jeg har læst, at Jorden er den mindste af Verdenerne, og at hver Stjerne er en Verden. Der var Plads til mange Døde fra en lille Jord ...

- Og naar D e en Gang er død, sagde Joán og talte med et halvt syngende Tonefald, vil De lade et Skib opsøge Ækvator og lade Deres Aske som Støv spredes over Oceanet.

- Nej, sagde Lund.

- Ikke?

- Nej - han blev rød mod sin Vilje over den forunderlige Modsigelse, han inderst og ubevidst fornam: Nej, ligge vil jeg ved min Mo'r; og hun ligger paa Langeland.

Der var gledet et Smil hen over Joáns Ansigt:

- I Danmark, sagde han.

Og maaske for at komme bort fra sine egne Tanker sagde han lidt efter:

- Fruerne i Budapest er skønne, Hr. Jens .Lund.

- Kvinderne, sagde han og han sparkede i Gulvet akkurat som Australeren: jeg kender dem ikke. Naar jeg lærer dem at kende, vil jeg sandsynligvis elske dem.

- Saa vil jeg elske mange for ikke at blive kvaset af én.

Joán lo:

- Hvad De dér si'r, sagde en Gang en Inder mig.

- Saa er det altsaa sandt, at Inderne er vise, sagde Jens Lund.

- Han var viis. Han talte om den Dag, da de Gule



vilde komme som en Bølge og lægge sig over os som Sand.

Jens Lund stod op:

- Aa, det skriver de om i Aviserne. Forresten læser jeg aldrig Aviser. De Gule? De vil komme over dem, som lever da. Og vi lever nu.

- Godnat, Hr. Grev Ujházy.

- Godnat, Hr. "Hvad jeg ikke kan huske".

- Collyett, sagde Henry.

- Collyett, ja. Ligger De med Handsker?

- Med Handsker?

- Ja, om Natten. Det gør jeg. Jeg gnider Hænderne ind med Cream og ligger med Handsker. Det skulde De ogsaa gøre - for Fingrene.

- Godnat, Ujházy. Véd De, hvad jeg tror? De hører til dem, der husker for godt og for meget. Man skal ikke huske - man skal gaa videre. Nu gaar jeg til Budapest.

- Godnat.

Jens Lund nikkede og gik.

De to andre sad en Stund tavse. Saa sagde Henry Collyett:

- Han var mærkelig.

- Ja.

De tav igen, til Australeren sagde:

- Han talte saa meget. Men jeg kan ikke huske det.

Der var Stilhed igen:

- Men maaske, sagde Henry, vil jeg kunne huske det om et Aar.

- Maaske.

Australeren tændte en Cigaret:

- Men, hvordan spiller han da? sagde han og saá paa Joán.

Joán, der sad med lukkede Øjne, svarede ikke straks:

- Spiller? sagde han saa.

- Han spiller fra Bjerget, hvor han staar - med Udsigt over Jorden.

Lidt efter rejste han sig:



- Nu vil jeg lade gøre istand for Natten.

Medens Konduktøren kom ind, stod de i Gangen og saá ud i Mørket:

- Nu er vi vist i Ungarn, sagde Henry.

- Ja, sagde Joán: Nu er vi i Ungarn.

Deres Cigaretters Ringe formede sig og løste sig op.

- Hvor sært de slynges, sagde Australeren og fulgte Ringene med Øjnene.

- Ja.

- Jeg har saa tit forsøgt paa, sagde Henry, at danne dem, som jeg vilde. Men det kan man alligevel ikke.

Joáns Øjne fulgte Røgen:

- Det kan maaske Hr. Jens Lund, sagde han.

Men Henry Collyett lo og sagde:

- Han kan vel ikke alt - for Fanden.

De skiltes, og Joán gik ind til sig selv. Han tændte de to Vokslys, som han altid havde med paa Rejse, og stillede dem paa Bordet i to smaa Stager. Saa slukkede han den elektriske Lampe og gik i Seng.

Han laa længe - længer end to Timer, da det bankede paa hans Dør.

Det var Australeren:

- Sover De? sagde han: Jeg véd ikke, men jeg kan ikke sove. Maa jeg sidde her en lille Tid?

- Det maa De gerne, svarede Joán.

De hørte intet uden Togets Støj - nu over en Bro, nu over en Mark, nu forbi en ukendt Stad.

Joán rørte sig ikke. Skæret fra det gule Lys faldt hen over hans stille Ansigt.

- Jeg synes, sagde Australeren sagte, medens han stirrede op mod det røde Loft: at det har været saadan en mærkelig Dag. Og dog er der ingenting sket.

Joán sagde uden at aabne sine Øjne:

- Hvad kalder De at ske, Henry? At vi drukner med Orienttoget i en Flod eller at vi plyndres for vore Checks af en Røver.

Han laa stille igen. Saa sagde han og aabnede Øjnene:



- Nu rejser jeg til Danmark.

- Til Danmark? sagde Henry med et Sæt.

- Ja. Der, hvor jeg vil spille - sidst.

- Joán, sagde Henry og havde aldrig kaldt ham ved Fornavn før.

Men Joán talte ikke mer. Og ogsaa Australeren tav.

Ret op og ned blev han siddende foran de to Vokslys - som paa en Vagt.

- - -

- - -

Joán Ujházy drejede atter Hovedet paa de danske Statsbaners røde Puder. Akkompagnatøren havde talt til ham.

- Hvad er der? sagde han.

Hans Hoved var tungt. Det var ham, som havde han foran disse flade og regnfyldte Marker genoplevet sit hele Liv.

- Vi er der straks, sagde den lille Pianist, der, præcis som Uhret, var i Gang med at ordne og lukke, nu som hver Dag.

- Allerede? sagde Joán og saá Stationsbyens første Huse.

- Hvor er det, vi spiller her?

- Det er i den Kvindeforening.

- Naa Joán stod op:

Og det regner lidt endnu, sagde han og betragtede Husene, som blev fler.

Saa holdt Toget.

Joán fik Kupédøren op:

- Er dette "Grænsen"? spurgte han Konduktøren der ikke hørte det, og han kunde ligesaa godt have sagt "Vesten for Maanen".

En halvlille Mand stod ret ud for Kupéen med Pelshue paa sit Hoved.



- Ja, dette er Grænsen, sagde den halvlille Mand og han tog Huen af:

- Og det er maaske Hr. Ujházy?

- Ja, det er mig.

- Jeg er Formanden, sagde pludselig en lille Ungpige, der traadte frem bag den halvlille Mand, mens alt Blod gød sig op over hendes hvide Ansigt:

- Og det er min Fa'r.



II

JOAN blev, lidt forvirret, staaende paa Kupétrinnet.

Saa sagde han og kom pludselig til at le ved Synet af det lille Ansigt, der blev rødt og rødt og rødere:

- De er ung, Frøken.

Den halvlille Fader sagde:

- Ja, men én skal jo ta'e Mod til sig, og saa blev det min Datter.

De begyndte at gaa hen ad Perronen. Den unge Pige gik ovre paa den anden Side af sin Fader. Alle hilste, men den halvlille og brede Mand nikkede bare til Svar.

- Men det er jo, sagde han, at Forholdene er kun smaa.

Og Joán, der stadig var en Smule forvirret og ikke vidste hvorfor, sagde og tænkte paa den engagerende Forening:

-- Ja. Jeg haaber da, der kommer no'en.

Den unge Pige vendte Hovedet og saá paa sin Fader. Men han sagde kun som den, der ikke har skænket det en Tanke:

- Jeg véd saamæn ikke. Men det gør der vel da.

- For ellers bliver det jo et Tab for Foreningen, sagde Joán og talte til Frøkenen.

Frøken Gerda Johansen svarede ikke, men blev kun ved at gaa seende ned i Vejen, hvor hun satte sine Fødder. (Hvor hendes Fødder er nydelige, tænkte Joán.)

Og Faderen gentog kun lidt efter de samme Ord:

- Men Forholdene er smaa, og saá ret ud for sig, som vilde han maale, om Telefonpælene stod lige.



Og de tav alle tre, mens de gik videre ad Vejen, og Joán, der ikke vidste noget at sige, vendte sig om mod Hans Haacke, der gik bagved med et Toilet-Etui og en Paraply, der aldrig forlod hans Hænder, fordi de var Gaver fra Kæresten:

- Det er Pianist Haacke, sagde han.

Og da der var blevet hilst, gik de igen videre, og igen sagde ingen noget. Men Tjeneren, som kom bagest og som aldrig generede sig, kunde de høre fløjte.

Men pludselig sagde Frøkenen, som fløj det fra hende eller vilde hun give et hemmeligt Puf til nogen:

- Men Kroen er værst.

Den brede Fader vendte Hovedet ganske lidt mod Joán og sagde:

- Det var derfor, vi havde sat et Par Stuer istand ovre hos os ... hvis De og Hr. Haacke vil ... Men Joán sagde og det kom lidt for hastigt:

- Aa Tak. Jeg skal altid hvile mig, inden jeg spiller.

- Det ka' jeg saa godt forstaa, sagde Faderen i nøje samme Tone som den hele Tid: Jeg vilde osse kun si'e det.

De kom ind i Bygaden, som var lang og opblødt.

- Ja, her er jo ikke brolagt, sagde Hr. Johansen der havde set ned paa Joáns Kärnthner-Strasse-Støvler.

- Men elektrisk Lys, det har vi, lagde han til.

- Og det er vores Stolthed, sagde Frøkenen, og pludselig lo hun og var enten lettet over, at Joán ikke blev deres Gæst, eller vilde skjule sin Skuffelse.

- Ja, sagde Joán: alt er saa fremskredet i Danmark.

- Man kalder det jo saadan, sagde Købmand Johansen.

- Men her er altsaa Grænsen? spurgte Joán.

- Ja, sagde den halvlille Fader, og der var som en anden Tone i det ene Ord.

- Dér, sagde Frøkenen og pegede med sin Arm: Dér gaar Grænsen.

- Her er saa Kroen, sagde Hr. Johansen og standsede



foran en lang rød Længe, hvor Porten lignede et Gab, der var slaaet ind af Stormen.

- Tak, sagde Joán: Saa ses vi.

- Men vi spiser Klokken halvsyv, sagde Købmanden: hvis man ta'r 'et, som vi har 'et.

Han rakte Haanden, og Frøken Gerda rakte ogsaa sin - en lille Haand, følte Joán. Og ved Siden af hinanden, stille, men ligesom begge saa sikre i Skridtene, gik de, Fader og Datter.

Den ene Rude i Gangdøren var blæst ind, og da Joán kom ind i den første Stue stod der et laset Billard, forladt, midt paa det øde Gulv. Hans Haacke satte sig paa en Stol og holdt Etui og Paraply mellem de skrævende Ben - som den, hvem intet angaar, mens Tjeneren, med sine Berlinerøjne spillende af Skadefryd, i en tjenstlig Tone sagde, fra Døren:

- Skal jeg ringe, Hr. Greve?

Berlineren ringede.

- Der kommer ingen, sagde han og ringede igen - da Døren fløj op, og der røg en Mandsperson ind som, da han saá Joán Ujházy, begyndte at frisere paa et strittende Haar med sine forfjamsket udspilede Hænder.

- Vi havde bestilt Værelser, sagde Joán.

- Jo, ja - og pludselig fo'r Mandsvæsenets Fingre fra Hovedet ned til et Lommetørklæde, som han bar om Halsen i Stedet for Flip -:

- Men vi troede, at de Herrer var bleven hos Johansen.

Joán sagde:

- Jeg ønskede at blive her.

Der blev revet en Dør op i den næste Stue ("Hvor her trækker", sagde Hans Haacke, der altid frygtede Gigt i sine Fingre) og der lød en skinger og rap kvindelig Røst gennem Rummene:

- Jensen, vis de Herrer over i Selskabslokalerne.

Kelneren, der hele Tiden ligesom løftede sig i Hofterne, sagde:



- Ja, hvis de Herrer vil gaa over; og han gik i Forvejen, over en Gang, ind i tre Værelser med brede og hvidlakerede Skydedøre, der var sprukne i alle Sammenføjninger.

- Ja, hvis de Herrer vil vente her, sagde Kelneren og skubbede et Par Stole frem, som var hvidlakerede og skævtsprukne ligesom Dørene.

- Vil De saa sørge for Kufferterne, sagde Joán til Berlineren, der gik med Kelneren.

Da de to var ude paa Gangen, sagde Opvarteren og slog med Hovedet, mens han saá ned ad Tjeneren:

- Hvor er De fra, om man tør spørge?

- Jeg er Berliner.

- Ja, den har man jo hørt meget om, sagde Hr. Jensen og begyndte at le uden Grund.

Der kom en Stuepige imod dem med en Bunke fugtige Lagener over Armen. Hun var udringet og bar Koraller. Hun havde faaet sig pandekrøllet, men Baghovedet var i nogen Uorden.

- Her skal Herrerne være, raabte hun og slog Døren op til en Stue paa første Sal.

Men Kelneren løb en Trappe højere op og smækkede en Dør bag sig.

Berlineren stod midt i Stuen, hvor Pigen begyndte at lægge Lagener paa en blaa Seng, bemalet med gule Arabesker.

- Her maa lægges i, sagde Berlineren, som bagfra tog et Skøn over den kvindelige Betjening.

- Ja, det skulde der, sagde Jomfruen og slog med et Par røde Labber paa Lagenerne: Men Kakkelovnen har de revet ned, og Varmen (hun pegede over paa noget Jernsprinkelværk, der løb langs Vinduskarmen) har de aldrig faaet færdig. Men vi ka' jo slæve Petroleumsovnen derind til Herrerne.

Inde i Selskabslokalet sad Hans Haacke stadig med Toilet-Etuiet paa sine runde Knæ:

- Naar er det? sagde han ud i Luften.

- Vel Klokken otte, svarede Joán, der stod og saá



paa nogle blaa Fajancekrukker, der pyntede paa de hvide Hylder langs Væggen.

- Hvor? spurgte Hans Haacke igen og atter ud i Luften.

- Her, svarede Joán og saá, at Fajancekrukkerne var af Træ.

Hans Haacke sad lidt, før han sagde:

- Indbød de Folk Dem ikke?

- Jo, svarede Joán og saá igen den lille Formandinde for sig, som hun var dukket frem der paa Banegaarden:

- Hun var køn.

- Jeg saá hende ikke, sagde Hans Haacke.

Joán kom til at le og vidste ikke selv, om det var ved Tanken om den lille Frøkens røde Ansigt eller ad Hans Haacke.

- Nej, Haacke, sagde han: For De ser aldrig no'et.

- Der er heller ingenting at se, sagde Haacke og sad som før.

Døren gik, og Berlineren kom ind for at sige, at der var færdigt:

- For saa vidt, lagde han til.

Joán og Haacke gik ud, og paa Trappen mødte de Kelner Jensen, der, ved Hjælp af meget Vand og mange Voksstumper, var bleven skilt i Panden og saá ud, som havde han et Par Valke i sit Haar.

Jomfruen raabte inde fra et Værelse:

- Jensen, her ska' den anden være; og Pigen kom frem i Døren til et Rum, hvor Bohavet var en brunbejset Seng med to store Dyner.

- Ja, det er her, Herre, sagde Hr. Jensen, der havde faaet fat i Petroleumsovnen, som han slæbte ind til Joán.

- Ja, Herren ser til Vinduerne, sagde han: jeg plejer saamæn osse at stoppe dem til med lidt Papir ... For det er jo rædsomt, som Huset har givet sig. Men det blev jo bygget paa en Eng, som man si'er, da Byen kom op. Men saa maatte jo Thomsen gaa fra 'et a', før



det blev færdig mongteret, og alle Møbler var tegnet i København.

- Og Olesen sidder jo smaat ved 'et, saa nu er 'et jo, li'esom det forfalder.

- Nu ska' jeg! ... Hr. Jensen fløj til Vinduet, som Joán vilde trække fastere til.

- Tak, sagde Joán.

Men Hr. Jensen blev ved at snakke, mens han uafladelig fingererede ved sit bløde Skjortebryst, der var saa tyndslidt, at man saá hans nøgne Bryst igennem det.

- Men Salen er nydelig, sagde han: hvor Herren skal spille ... For den blev jo færdig, før Thomsen gik fra 'et a', og det er jo osse Salen, som bærer Forretningen.

- Hvordan? sagde Joán, der gned sine Negle med Cream.

- Gud jo, vi har jo saa mange Slags Forsamlinger her paa Egnen, som man si'er, og Foredrag - mens Hr. Jensen talte, førte han Haarvalkene frem og tilbage i smaa Stød som en kælen Ged - det er jo en oplyst Egn, og Landboerne er, ved Gud, med, som man si'er ... skønt det er for en anden En svært, naar man er anderledes vant til mer ....

- Jeg er jo fra København.

- Og saa er 'et jo enligt paa alle Maader.

- Ja, sagde Joán, der var færdig med Neglene.

- Og man havde jo osse tænkt sig no'et andet sagde Hr. Jensen:

- Jeg synger jo Tenor, og mine Tanker var jo Theatret.

- Theatret er manges Tanker her i Landet, sagde Joán.

Hr. Jensen smilede:

- Ja, sagde han: og Landet er lille, saa alle kan ikke komme til. Men det ligger vel saadan i Naturen og Befolkningen er jo oplyst.

Joán stod og saá ud ad Vinduet. Telefonstang efter Telefonstang strakte sig frem ad den lange Gade.



- Men vi troede jo, Herrerne blev hos Johansens sagde Hr. Jensen som en Slags Afslutning:

- Det er jo et yndigt Hus hos Johansens ... men Hr. Johansen er da osse saadan Ordfører for det Hele.

- Men Herren gaar der vel paa Visit, sagde Hr. Jensen, der endelig bekvemmede sig til at flytte sine stramtindfattede Ben henimod Døren.

Joán vendte sig. Petroleumsovnen oste, saa det stank i hele Værelset.

- Ja, sagde han uden at tænke over det.

- Vil De kalde paa min Tjener.

Hr. Jensen gik.

Joán lagde sig paa Sofaen. Det tegnede Møbel egnede sig ikke rigtig til at ligge paa. Og Petroleumsovnen blev ved at ose. Men hvis han slukkede den, vilde der vel blive saa koldt, at han vilde blive stiv i sine Fingre.

Joán laa og stirrede ud i Stuen. Ruden i Døren var itu og klinket sammen med noget Papir, hvorpaa der stod "Folketidende". Her i Huset hjalp man paa alle Skader med Trykpapir.

Da Berlineren kom ind, satte Joán op fra Sofaen med et Sæt, og hans Cheviotsjakke blev hængende i et af Kunstsømmene, med hvilke Betrækket var slaaet paa:

- Nej, sagde han: her bli'er altfor koldt. Gaa over til de Johansens og sig, jeg be'er om at være der en Timestid. Hvor er Haacke?

- Hr. Haacke har lagt sig.

- Naa.

Berlineren stod lidt.

- Her i Huset er der heller ikke anden Maade sagde han. Her maa Menneskeslægten sprælle mellem Lagenerne for at holde Varmen.

- Ja, saa gaar jeg, sluttede han.

Da Joán lidt efter gik ud af Hotelporten, rullede der ham en Landauer forbi. Der sad en ung, sværtbygget Herre paa Forsædet. Joán vendte Hovedet og saá efter Herrens Ansigt, som skulde han have kendt ham.

Saa skraaede han over Vejen til Købmand Johansens



røde Hus. Der var intet Navn og intet Skilt. Den store Længe laa bredt og haardt paa Jorden.

Joán gik ind i Butikken, hvor en Svend uden Næse stod bag en lang og ridset Disk, og han spurgte, om det var her, man gik op til Hr. Johansen. Svenden havde allerede aabnet en Klap og sagt - Joán havde Følelsen af, at Mennesket blev helt svedt -:

- Jo, De ka' gaa denne Vej - da der kom en blondskægget Herre ind ad en Dør:

- Bevar's, nej, vil Herren gaa med mig, sagde han Og han førte Joán ud paa Gaden igen og ind ad Porten. Trappen var fuld af Blomster.

- Værsaagod, sagde den blonde Herre, det er deroppe.

Da Joán kom op ad Trappen, aabnede den lille Frøken selv Døren lige ind til Stuerne:

- Velkommen, sagde hun og gav Joán et Haandtryk lige til Tommelroden.

- Vi tænkte jo nok, der var for slemt paa vores Kro. Uh, der er saa fælt. Men her er der ingen, som skal forstyrre Dem. Nu lukker vi blot her (og hun begyndte at lukke Fløjdørene til de andre Stuer som den, der gør noget, som længe har været bestemt) og derinde er der et Sovekammer.

Hun saá et lille Nu ud over Stuen og gik. Joán 'vilde have sagt noget, undskyldt sig. Men hun var gaaet - gennem Fløjdøren, som hun lukkede.

Joán kom til at smile, som han stod: Her kunde man vist være i Fred. Hvor det var rart. Han blev ved at smile (saa kønt sikker hun var, den lille Formand-Frøken) mens han gik rundt om Bordet under Hængelampen. Det var forstørrede Fotografier alle de Billeder, baade over Sofaen og over Klaveret, med graa Kartoner og i sorte Rammer. Nogle stærke Ansigter og Mændene med Landsbyhalsbind lige op til Hagen. Det Ansigt var mærkeligt. Ja, hvad var det dog, det mindede ham om, de Øjne og den Bygning af Panden? Hvad var det, hvor var det dog? Hvem var det? Jo,



det var hende, Værtinden i det gyldne Horn, hun i Montreuil ... naar hun sad foran Ilden i sit Køkken om Aftenen. Det var de Øjne.

- Fortæl mer, sagde hun altid: fortæl mer.

Og Joán maatte blive ved at fortælle, mens den Gamle sad med de sære Øjne (ja, det var de samme Øjne) vendte mod Ilden.

- Men hvorfor rejser De ikke selv til Paris, MmeChabou? havde han sagt.

Men den Gamle havde svaret:

- Her rejser man ikke. Her bliver man siddende. Jeg har bygget Hus, hvor jeg var. Men tænke har man Lov til.

Og til langt ud paa Aftenen maatte han sidde og fortælle Mo'r Chabou om de store Byer og de vide Lande.

- Ja, Herre, sagde den Gamle: Verden er stor.

- Stor og lille, MmeChabou.

Men hun saá paa ham med sine altfor store Øjne:

- Stor for den, som ikke kender den, sagde hun.

... Joán var bleven staaende foran Billedet. Da han vilde gaa videre, var han lige ved at vælte en Flaske Eau de Cologne, som stod paa et lille Bord. Flasken svajede, men han reddede den. Den Stol var magelig. Alle Møbler var egentlig nye men dog saá de ud, som de havde staaet i Stuen længe. Der var tre Hylder under det lille Bord - aa, det var Albummerne.

Joán tog det ene og slog det op.

Dér var hun igen, paa det allerførste Blad. "Bondekonen" fra Væggen. Ja. Men dette lille Billede var bedre. Hvor de Øjne herskede i det Ansigt. Men Munden lignede en voldsom Streg over Hagen. Joán vendte Bladet. Det var igen de samme Billeder som paa Væggene. Ja. Og alle Øjnene lignede den Gamles. Men Ansigterne blev smallere, den Hage var ikke nær saa bestemt. Og det var, som Øjnene voksede. Hos den unge Pige var det, som var der slet ikke andet end Øjne. Og Munden, den var blevet fyldig med svajede Læber. Joán slog uvilkaarlig om igen til det første Blad.



Hun, den Gamle, havde brændt sine Øjne ned gennem Slægten ...

Og, det var sandt, den lille Frøken Formand havde haft det samme Blik før, det Nu, hun stod og saá ud over Stuen.

Den Gamle var altsaa - og Joán blev ved at blade i Albummet - Oldemoderen. Og der var Bedstemoderen med Guldbroche og i den Damaskes Kjole. Men det var Moderen, hun, med den lille Udringning og Medaillonen om Halsen.

Jo, Øjnene var nok de samme. Men Udtrykket i dem havde skiftet. Hos den unge Pige (dér var hun igen med Studenterhue) var der ikke blevet andet end Feber tilbage i Blikket ...

Hm, alle de næste Billeder, det var nok Faderens Familie. Det var nogle rigtig rare blonde og hyggelige Personer ... Han dér lignede den Mejerist, som de for ti Aar siden havde faaet ned paa Øen, da hans Fader vilde indrette Mejeriet. Han klagede altid over, at man aldrig kunde faa et rigtigt Glas Øl, og han digtede Vers i en Poesibog - "hvis Hr. Greven maaske vilde læse dem".

Der gik en Dør i Huset, og Joán slog uvilkaarligt Albummet i.

Han rejste sig og gik hen mod Klaveret.

Hvad var det? Det var virkelig en Fotogravure - efter Corot: sørgmodige og mørke Corot'ske Træer.

Og dér i Vinduskarmen hang der ogsaa et Par. Det var sært at tænke, hvordan de var kommet her. Det der, deroppe - og Joán bøjede sig frem for at se - det var, ja, det var"Le Crépuscule".

Joán blev staaende og, uden at han vidste det, førte han Haanden hen over sine Øjne. Det var mærkeligt, han havde kunnet glemme, at det idag var hans Moders Fødselsdag. Det var dog første Gang, han havde glemt den - alle de Aar ...

Han huskede godt, hans Fa'r havde taget"Le Crépuscule"bort fra dets Plads ved Kakkelovnen, straks



efter at Mo'r var død, og han havde hængt det op i sin Stue over sit Skrivebord ...

Maaske var der noget "dansk" ved det franske Billede - ved det Tusmørke.

Mo'ren sad saa tit og stirrede paa det - ind i dets Skumring, der lukker sig.

Joán drejede sit Ansigt. Han kunde gennem Kroens sidste Vindu se lige ind i et Værelse. Kelner Jensen stod midt paa Gulvet og drejede og svajede sin Skabelon - aa, han stod foran et Spejl.

Joán løftede sine Øjne: Kro-Gavlen var blevet lidt vind. "Hotel Danmark" læste Joán. Det stod med Rødt paa Hvidt. Men et Par af Bogstaverne var blevet en Smule ufuldstændige, fordi Kalken var faldet ned. Joán blev ved at fæste Øjnene paa det Rødt paa Hvidt, til han lod dem glide ned over Huset. Kelneren stod stadig og udspejdede sig selv, forfra og bagfra, foran sit Spejl.

Men Joáns Øjne gled videre ned over "Danmark":

Der var Hængsler i den Aabning, der skulde have været Port - fire store nøgne Hængsler ...

Naar Joán kom hjem, vilde han flytte op i sin Fa'rs Stuer. Han vilde stille Flygelet dér, hvor Fa'rs Arbejdsbord stod. De Værelser laa ogsaa mod Nord. Hvor lidt han egentlig havde kendt til sin Fa'r og vidst om ham. Men han havde jo ogsaa altid talt saa lidt, hans Fa'r. Der var de Aar, da han altid læste, tidlig og sildig - alle de brogede Bøger, Lægers Værker og Filosoffer og "Erindringer", læste og læste.

Joán kunde huske en Gang i en Ferie, han kom ind i Faderens Stue:

- Her sidder Du, Papa, hele Dagen, havde han sagt: Skulde vi ikke rejse lidt? Vi kunde dog tage ud til Constanza ...

- Du kan rejse, sagde Faderen.

- Ja, men Du? Du sidder her og læser og læser ...

- Ja - og Faderen stirrede igen paa sin Bog - Tiden skal jo gaa, sagde han:



- Og desuden kunde man maaske finde en Forklaring.

- En Forklaring? havde Joán spurgt.

- Ja, svarede Faderen: en Forklaring paa Meningsløsheden.

Og Faderen var blevet ved at læse.

Men de sidste Aar læste han heller ikke. Han red og red kun, Morgen og Eftermiddag, om Formiddagen og naar Solen var gaaet ned, red han alene, Øen rundt, som red han i en evig Kreds. Og nu var han død, .alene.

Joán vidste ikke selv, at han havde vendt sit Ansigt og atter stirrede ind i Corots Skumring.

Saa højt hans Fa'r alligevel maatte have elsket hans Mo'r. Men Mo'r - hun havde altid været som En, hvem Blodet langsomt, ganske langsomt randt ud af, til hun var død .. den Dag. Hvor han huskede hendes Dødsdag, og han havde dog været saa lille. Han var løbet gennem Huset om til alle og vilde holde dem i Haanden og havde spurgt og spurgt: Hvorfor, hvorfor er Mo'r død?

Joán gik atter bort fra Vinduet - gaaende forbi Møblerne, instinktmæssig og uden at se dem, som havde han gaaet der længe.

Der laa et Ugeblad. Det var "Illustreret Tidende" for i Søndags. Det havde han ikke set.

Joán lukkede Bladet op.

- Aa, dér var hans Billede - det Billede, som Blade altid bragte.

Det bankede.

- Kom, sagde Joán og stod endnu med "Tidenden" i sin Haand.

Det var den lille Frøken, som bar en Bakke:

- Jeg vilde blot bringe lidt The, sagde hun med sin meget rolige Stemme og, mens hun satte Bakken, lagde hun til, med et ganske lille Smil:

- Ja, dér er Deres Billede.

Joán sagde og slap Bladet lidt hastigt:



- Jeg har siddet og set i Deres Albummer, Frøken.

Frøkenen bredte en lille Thedug over Bordtæppet. Hendes Haar var flettet som en Krans, der var stukket en Sølvnaal igennem.

- Det har ikke kunnet more Dem, sagde hun: det er kun min Familie.

- Tværtimod. Den gamle (Joán søgte et Øjeblik om Ordet og sagde saa) den gamle Dame har et dejligt Ansigt.

Frøkenen saá op et Nu:

- Synes De?

- Men det Billede paa Væggen, sagde Joán, der tog Albummet: det er ikke saa godt...

- Nej - og hun blev ved med sine rolige Bevægelser at ordne Bordet - det er jo ogsaa kun forstørret Joán saá ind i Albummet:

- Men her er Ansigtet dejligt, sagde han.

Frøkenen var blevet ved at ordne Bordet:

- Jeg véd ikke, om Theen skal være stærk, sagde hun og talte stadig i samme stille, sikre Tone.

- Jo, Tak, sagde han og kom til at smile: jeg drikker den stærk.

- Det tænkte jeg nok, sagde Frøkenen, og ogsaa hun smilede et Øjeblik: Naar den saa bare er god nok Det er saa svært at faa god The paa Landet, selv om vi selv har Forretningen.

Joán havde set fra den Gamles Billede op paa Frøkenens Ansigt: det var næsten ubevægeligt i sin rolige Nydelighed:

- Vi Bønder forstaar os forresten ikke paa The, sagde hun.

Men nu, hvor hun skænkede, saá Joán og vidste ikke, hvorfor han følte noget som en pludselig Glæde, at hun skælvede paa Haanden, saa hun næsten ikke kunde skænke.

Og lidt hurtigt sagde han:

- Skal De ikke selv drikke The, Frøken?

- Jeg vil ikke forstyrre, sagde hun.



- Aa, det gør De ikke. Tværtimod - saa har jeg mindre Tid til at være angst ...

- Angst?

- Ja.

- For at spille for os, der ikke har gjort andet end glæde os alle de tre Uger.

Joán havde rejst sig, tagen af den Uro, der altid greb ham før en Koncert, naar han tænkte paa at skulle spille.

- Netop derfor, Frøken, sagde han, og med et Blik rundt i Stuen lagde han til:

- Jeg vilde virkelig saa gerne spille godt her.

- Ja, saa henter jeg mig en Kop, sagde hun og gik.

Da hun var gaaet, tænkte Joán og vidste ikke selv hvorfor: de Folk maa være meget velhavende.

Da Frøkenen kom ind igen, sagde hun og pegede paa det opslagne Album:

- Det er Oldemo'r, sagde hun, og det var, som hendes Stemme var blevet højere eller anderledes.

- Og det, sagde Joán og fulgte Billederne, er Deres Bedstemoder.

- Ja, sagde hun og lo.

- Og det er Deres Mo'r .... og det er Deres Søster.

- Ja.

- Deres Søster studerer? Hun er Student ...

- Ja - og hun tøvede et Øjeblik, mens Stemmen atter skiftede - min Søster er Student.

- Og det er min Broder, sagde hun og det var, som tog hun Vejret: og saa er der ikke fler.

- Deres Broder, hvor er han? spurgte Joán.

Hun drak af sin The:

- Min Broder skal jo ha'e Forretningen ... han er i Vejle.

- I Vejle, gentog Joán.

Slaaet ved hans Tonefald sagde hun hurtigere:

- Aa ja, er der ikke dejligt i Vejle? Jeg synes, det er det dejligste Sted ... saa blaat og grønt der er.



- Jeg har aldrig set det ved Sommer, sagde Joán.

- Ja, men det skulde De ... jeg kommer jo saa tit til Vejle. Træerne ved Vejle de holder sig saa længe - og der er saa blankt ved Vejle. Saa ligger vi tit i en Baad, naar vi har spist paa Munkebjerg.

Joán sagde:

- Min Mo'r var født i Vejle Der gik et Nu.

- Var det i Vejle? sagde hun og talte sagtere.

- Ja, i Vejle, gentog Joán, og hans Stemme var meget lav.

Og smittet af noget i hans Stemme sagde hun næsten i samme Tone:

- Og saa kom hun til at rejse saa langt?

Joán saá paa én Gang paa hende:

- Ja, langt, sagde han.

Men maaske for at ændre Stemningen sagde hun og talte lidt afbrudt, men muntert:

- Men der er nu ogsaa dejligt om Vinteren. Der er, synes jeg, saa levende altid i Vejle ... og Folk, de saadan træder til og taler højt i Gaderne ... Jeg holder nu næsten mer af Vejle end af København.

- End af København?

- Ja, det er maaske, fordi København er for stor for saadan En fra Landet ... eller jeg véd ikke, ikke stor nok.

- Ikke stor nok?

Joán saá paa hendes lille Ansigt, der pludseligt blev rødt og rødere - som paa Stationen:

- Ja, jeg har da aldrig set en større .... Men man tænker sig dog saa meget, naar man prøver at forestille sig en stor By...

- Ja.

De tav, og hendes Ansigt var atter blevet blegt.

- De har set alle Byer, sagde hun.

- Mange, sagde Joán: Og alle Byer ligner hinanden.

Hun vendte sit Ansigt:



- Gør de?

Hun bøjede atter Hovedet:

- Men De har dog set dem, sagde hun, og hun føjede til, med et Smil, der sitrede lidt om hendes Mund: De fleste faar dem aldrig at se.

Men atter skiftende sagde hun:

- Men min Broder har set meget - de Aar, han var til Søs.

- Har han været til Søs?

- Ja, tre Aar. Men saa skulde han jo ha'e Forretningen, og maaske havde han heller ikke rigtig Mod, jeg véd ikke, til at blive ved paa Søen.

Der var stille lidt, til Joán spurgte, blot for at sige noget:

- Hvor var han da?

- Han var i Kalifornien - hun udtalte Navnet saa langt, saa det blev som saa meget fjernt - og i Shanghai.

- Der skal være meget smukt iThe settlementi Shanghai, sagde Joán Og pludselig spurgte han:

- Hvad hedder De egentlig, Frøken?

- Hvad jeg hedder - og hun lo, mens hun gjorde nogle smaa Bevægelser med sine Hænder op i Luften - jeg hedder Gerda.

- Gerda, sagde Joán og gentog det: Det er nemt at sige.

- Ja - og Gerda blev ved at le -: og Deres Navn er der ingen, som kan sige. Vi har øvet os og øvet os paa det. Men vi vidste jo slet ikke, hvordan det skulde siges.

- Joán, sagde han: Joán, sig det.

- Joán.

- Joán, gentog Frøken Gerda.

Men han gav sig til at le:

- De siger det li'esom Ane.

Frøken Gerda lo:

- Ane, hvem er det?



- Det er min gamle Pige ... hun er ogsaa fra Vejle.

- De er alle fra Vejle, sagde Gerda og smilede.

- Ja.

Og pludselig strakte Joán Haanden frem og slog an paa Klaveret:



"I Vejle er jeg født,

dér har jeg hjemme ..."

- Aa, at De kan vore Sange, det er dejligt ... Joáns Hænder faldt bort fra Tangenterne:

- Den sang jo min Mo'r.

Gerda havde rejst sig.

- Ane fulgte med Moder derned, sagde Joán.

- Til Deres Fædreland.

Joán sad stille.

- Det er Ungarn, sagde Gerda og talte lavt ligesom han: der skal være saa smukt i Ungarn. Jeg havde en Fætter, der havde været i Ungarn.

Joán havde flyttet sig over paa Klavérstolen:

- Hvad vilde De da helst se af Verden? spurgte han.

- Helst? hun gentog Ordet meget langsomt, og gennem Skumringen, der var begyndt at falde i Stuen saá han hendes altfor store Øjne, der ligesom søgte gennem Rummet.

- Helst Bjergene.

Joán sagde:

- Ved mit Hjem er der Bjerge.

- Er der?

Det hørtes knap.

Joán vendte sig paa Klavérstolen:

- Og naar De saa ikke er i Vejle eller i København, saa sidder De her?

Gerda havde sat sig, lidt langt borte fra ham, i en Stol ved Vinduet:

- Ja, nu maa jeg jo være hos Fa'r, nu, han kun har mig.

- Men saa kommer Deres Søster hjem i Ferierne....



Der var stille et Øjeblik. Saa sagde Gerda:

- Min Søster er død.

- Død? Det havde uvilkaarlig givet et Sæt i Joán.

- Ja, ifjor.

Hun rejste sig igen:

- Men nu skal jeg vist ha'e Theen ud.

- Hvorfor?

Hun svarede ikke, men samlede kun Thetøjet sammen:

- Skal jeg ikke tænde Lampen?

- Aa nej, jeg sidder gerne i Mørkning. Mørkningen er lang i Danmark.

- Ja. Aa, det er min den bedste Tid Og hun lo igen:

- For saa skal man ikke bestille noget.

- Hvad bestiller De da, Frøken Gerda?

- Jeg, Grev Ujházy - og hun lo paa Navnet, som hun ikke kunde sige.

- Ujházy, rettede Joán.

- Ujházy, stavede Gerda Joán lo:

- Nu var det næsten rigtigt.

- Ja, næsten, sagde Gerda, der stod med Bakken.

- Men hvad bestiller De saa, Frøken Gerda?

- Jeg bestiller meget. Jeg har jo Husførelsen - hun skød Munden lidt frem - og saa skal jeg føre noget af Bøgerne. Det er Bestyreren, der. siger, at jeg for Fa'rs Skyld skal ta'e Del i Forretningen ..

- Bestyreren ... hvem er Bestyreren?

- Det er den Herre, som viste Dem herop.

Pludselig sagde Joán, med en Slags Mandfolke-Inkvisition:

- Han var net.

Gerda svarede:

- Han har været her to Aar. Fa'r kan jo ikke ha'e med Butikken at gøre, naar han har baade Trælasten ... og Vinhandelen.

Hun aabnede Døren. Inde i den anden Stue var der



tændt, saa Lyset faldt ind over Joán, som han stod, og Frøkenen sagde og saá paa ham i Skæret:

- Jeg kan slet ikke tænke mig, at De virkelig er kommen ...

- Jo, sagde Joán: nu staar jeg her.

Paa én Gang nejede Frøken Gerda:

- Ja, sagde hun hastig og igen blev hun rød: Tak for nu.

Og hun lukkede Døren.

Joán blev staaende lænet til Dørstolpen: Saa blødt dog Dansk var, Tonefaldet. Det havde saa tit, i de Aar, syntes han, ligget inde i hans Hoved som en Melodi, han ikke kunde komme rigtig paa, en Visemelodi, han halvt havde glemt.

Men han havde handlet dumt nu, hvor han alligevel havde villet til Danmark. Han skulde straks fra den første Dag have været sammen med rigtige Mennesker. Og han havde bare været sammen med Kunstnere, som lignede alle andre Verdens Kunstnere. De var bare fattigere og mere slidte i Kanterne, og deres Koner gik med skraaede Kjoler. Joán kom til at smile - hans Tanker sprang saadan som altid, naar han var lidt glad - og han tænkte paa Festen i København. Det havde været saa venligt af de Folk at indbyde ham til den Fest. Mændene sad, med deres Halvlærreds skæve Skjorter, som de, der sjældent kommer til Festbords, og var de kommen der, vilde de skam spise for Pengene. Men Fruerne sad, med hule Øjne og Granatbaand om de udpinte Halse, aandsfraværende og krammede om de vaskede Handsker. "Aa ja, Hr. Greve," havde Joáns Dame sagt straks, de kom til Bords (hun lignede en Seniliakaktus i Hovedet, saadan flød hendes Isse med Haartotter), "man bliver saa forvirret og saa forvildet i Øjnene, naar man først skal ha'e sine Fem til Sengs og saa i Tøjet." Kunstnerfruerne havde lignet Garnisonsdamerne i Orsówa i de Aar, Regeringen ikke udbetalte Officerslønninger. Men hun var blevet ved at tale, hans Dame: "Ja, undskyld, undskyld, jeg véd det



saa godt, at jeg bomrer i mit Tyske. Man har dog studeret i Leipzig, men man glemmer, og gør man først den Dumhed at gifte sig, gaar jo Ens Kunst og det bliver Huset det Hele, skønt nogen, der takker, er der saamæn ikke" ...

Og pludselig havde hun gnedet sig ned over begge de udstaaende Kindben og sagt:

- Ja, hvad mener nu egentlig De, saadan en Berømthed, om Livet?

... Joán blev ved at smile, mens han gik hen over Gulvet:

- Nej, saadan i Sprog havde de egentlig ikke deres Styrke i Danmark. De rejste vel ikke. Man blev hjemme, her i Danmark. Hans Moder havde heller aldrig rigtig kunnet lære Ungarsk. Hans Fader havde altid talt Dansk med hende. Hvor godt han huskede hendes Stemme. Den var ogsaa saa ganske stille og ligesom halvbange.

Joán havde sat sig ved Klaveret. En Melodi gled langsomt frem under hans Hænder .... hvordan var nu Ordene, de Ord? Hans Mo'r sagde dem saa tit, naar Joán, han sang dem, alle Melodierne, foran den sorte Kakkelovn med Fødderne:



Og Maanedsdagen ...

Maanedsdagen ...

Joáns Hænder slap Tangenterne ...

De havde tændt et Par Lygter paa Gaden. Deres Skær faldt gennem Vinduernes Blomster ind over alle Billeder. Saa stille her var. Han hørte Fodgængernes langsomme Skridt paa Gaden. Nu gik de vel hjem fra Arbejdet og fra Markerne.

Joán blev ved at søge om de Ord:



Men Maanedsdagen derefter

laa han i sorten Muld.

Hans Mo'r havde saa tit sat sig hen ved Vinduet om Aftenen, med Hænderne op under Hagen, og stirret ud.



- Hvad ser Du dog efter, Maria? havde hans Fa'r spurgt.

- Jeg ser hjem.

Nej, nej, han fandt det ikke .... hvordan det var:



Men det var sig Ridder Hr. Aage

det var Ridder Hr. Aage...

Men den lille Frøken maatte vide det. Hun vidste det naturligvis.

Joán rejste sig og bankede paa, før han aabnede Døren. Der stod en Dame inde i den inderste Stue, under Lampen. Hun vendte sig, hun havde saadan et benet Ansigt.

- Undskyld, sagde Joán. Men er Frøkenen her ikke?

- Nu skal jeg kalde, svarede Damen og flyttede sin knoklede Figur.

- Aa, Frøken, sagde Joán, da Gerda kom ind - Døren lod hun staa, saa Lampernes Lys faldt ind over Klaveret -:

- Det var en Melodi, der faldt mig ind ... men jeg kan ikke komme paa Ordene ... Og han slog atter an:



Det er Ridder Aage.

- Det var Ridder Hr. Aage, sagde hun.

- Ja.

- Aage, rettede hun og lo et Nu.

- Aage, sagde Joán, og der kom som et Smil over Navnet: det har jeg aldrig kunnet sige.

- Aage, gentog hun og aabnede Munden vidt:



Det var Ridder Hr. Aage

han red sig under Ø.

- Ja, sagde Joán, der fulgte hendes langsomme Stemme paa Tasterne:



Fæsted han Jomfru Else

hun var saa væn en Mø.

Joán blev ved at spille, mens Frøken Gerda halvsang:





Fæsted han Jomfru Else

alt med hin røden Guld.

Maanedsdagen derefter

laa han i sorten Muld.

Der var tyst et Nu. Saa sagde Frøken Gerda:

- Det er en sørgelig Sang.

- Ja, sagde Joán.

Hans Hænder laa endnu paa Tasterne. Fodgængernes Trin lød op fra Vejen.

- Hvor der er stille her, sagde Joán.

- Ja.

Joán spillede igen.

- Det var min Mo'r, der sang den saa tit.

Gerda svarede ikke, og ingen af dem talte.

Saa sagde Frøken Gerda og hendes Stemme lød højere.

- Nu skal jeg tænde Lampen.

Joán rejste sig og saá paa hendes Hænder, mens hun tændte. Saa sagde han og stirrede ind i Lampen - og han talte i samme Tone som før -:

- Det er min Mo'rs Fødselsdag i Dag.

- Det var underligt, at jeg netop idag .... skulde komme her.

Hun holdt Kuplen i sin Haand:

- Ja, sagde hun i samme Tonefald som han: det var underligt.

Hun satte Kuplen paa - og maaske ved en Tankeforbindelse, maaske ogsaa blot for at sprede hans Sind - sagde hun muntert:

- Nu skal De se Stedet, hvor jeg er født ... det er ikke stort.

Og hun lo.

Hun tog et Fotografi ned af Væggen - med et meget lille Hus: kun fire Fag og en Gadedør.

- Og de to Vinduer var Butikken, sagde hun Hun pegede paa Billedet:

- Det er min Mo'r, sagde hun: og det er mig, hun har paa Skødet.

- Og dér er Deres Søster, sagde Joán.



Lidt hastigt svarede hun:

- Ja, det er min Søster Og hun blev ved:

- Min Mo'r var jo saa ung, da hun døde - lige, da vi var kommen herover i det nye Hus. Hun havde længtes saadan efter at komme herover, siger Fa'r. Men saa døde hun - bare fire Maaneder efter.

Joán talte ikke.

- Og Bedstemo'r var ogsaa død som ung. Men Oldemo'r hun levede dem alle over. Hun levede, til jeg var ni Aar.

- Saa var hun gammel, sagde Joán og smilede uden at vide hvorfor.

Ogsaa Frøken Gerda smilede:

- Ja, hun var tre og halvfems Aar, sagde hun: Og hun gik i Forretningen til den sidste Dag Hun hængte Billedet hen:

- Men saa kom Faster i Huset.

-- Det er Deres Faster, sagde Joán og bøjede Hovedet hen mod Stuerne.

- Ja, det er Faster.

Joán lo:

- Hun ligner Ane, sagde han.

- Gør hun? Faster er saa rar.

Men Joán blev ved at le, næsten som vilde han drille hende:

- Men hun ligner Ane, sagde han.

Og et Nu efter sagde han:

- Aa, jeg vil telegrafere til Ane. Saa glæder jeg hende.

- Hvor er Telegrafstationen?

- Den er ved Banen, men Karlen kan gaa med det.

- Nej, jeg vil gaa selv.

- Det er lige ved Banen, sagde Frøken Gerda: Men jeg kan følge Dem.

- Vil De?

- Ja, saa gerne.

- Men først vil jeg sprøjte. Hun tog en Rafraîchisseur



og sprøjtede Eau de Cologne rundt i Stuen, mens Joán lo:

- Hvorfor gør De dog det?

- Jo, for Luften bliver saa daarlig.

Hun blev ved at sprøjte:

- Det gør den altid i et Hus, hvor der er Butik.

- Faster, raabte hun ind i Stuerne: vi skal paa Banen.

Og en Hat tog hun paa og en Kaabe, og Joán kunde ikke komme til at hjælpe hende.

De kom ned ad Trappen, og hun aabnede en Dør og raabte ind:

- Jeg gaar kun ned til Banen.

- Det er til Fa'r. Han vil altid vide, hvor jeg er. Han er blevet saa ængstelig i det sidste Aar ...

De var kommen ud paa Gaden. Joán vendte sig et Øjeblik: det var Bestyreren, der stod i Butiksdøren.

- Dér stod Bestyreren, sagde Joán.

- Saa? sagde Frøkenen, og de gik til.

- Det er den samme Vej, De kom.

- Men nu er den kønnere, sagde Joán.

- Ja, sagde hun og saá op i Lamperne, der var spændt over Vejen: for nu er her elektrisk Lys.

- Det er vores Stolthed, det elektriske Lys. Hun saá rundt paa de røde Huse langs Vejen og hun lo igen:

- Men der er næsten ingen, der bruger det, for de har ikke Raad.

- Og vi bruger det heller ikke. For vi kan ikke ha'e det i Stuerne, uden vi ogsaa skulde ha'e det i Butikken ... Og Fa'r vil ikke ha'e det i Butikken.

- Men hvorfor?

- Nej - og hun blev ved at le - for han si'er, at saa billige Varer som dem, vi maa sælge her, dem skal Kunderne ikke se for godt.

- Deres Fa'r er klog, sagde Joán og lo.

- Ja, sagde Frøkenen og nikkede, pludselig alvorlig.



Der blev mørkere paa Vejen, og et Par Vogne kørte dem forbi.

- De skal til Koncert, sagde Frøken Gerda og uvilkaarligt hviskede hun.

De Kørende saá, i Halvmørket, ud som store og sorte Støtter.

- De er derovre fra, sagde Gerda.

- Derovre fra?

- Ja, fra Grænsen, hviskede hun.

De kom ind paa Stationsvejen:

- Her er det

De gik over en lille Bro, lagt over en bred Grøft:

- Den gynger, sagde Gerda og blev staaende midt paa Broen.

- Ja, sagde Joán og trampede i Træværket.

Da de kom ind i Kontoret, sagde Frøkenen:

- Grev Ujházy - hun tog som et Tilløb til Navnet - skal telegrafere.

- Ja, vær saa god, sagde Assistenten, der havde set op paa hende, og han rakte Joán en Blanket.

Joán gik hen ved en lille Pult og skrev. Apparatet talte med sin korte og rappe Prikken.

Frøken Gerda sagde:

- Herindefra kan man tale med hele Verden.

- Ja, sagde Joán:

- Og her talte De første Gang til mig Frøkenen smilte:

- Ja - - at jeg turde.

Joán viste hende Blanketten, paa hvilken han havde skrevet.

- Er det rigtigt? spurgte han.

Gerda tog Blanketten og læste:

"Ane Jensen. Château Ujházy. Orsówa. Serbie. Jeg senner dig, gamle Ane, en hjertelig Hilsen fra Danmark. Din Joán."

- Ja, sagde Gerda, men sender er med d.

- Nej, jeg kan ikke stave Dansk, sagde Joán, og det kom næsten heftigt.



Han rev Telegrammet i Stykker og skrev igen - langsomt som den, der staver hvert Ord.

- Er det nu rigtigt? spurgte han og rakte hende Blanketten igen, som Gerda læste: "Jeg sender dig, gamle Ane, en hjertelig Hilsen fra Danmark. Din Josse".

- Ja, sagde hun og lo: nu er det rigtigt.

- Josse, sagde Joán: det vil glæde hende.

Joán betalte, og de gik ud.

Frøken Gerda blev et Nu staaende paa Broen:

- Det var dyrt, sagde hun:

- Men det er jo ogsaa langt - - - og hun saá frem i Mørket.

Saa sagde hun:

- Men jeg holder ikke af at faa Telegrammer.

- Hvorfor?

Hun begyndte at gaa igen:

- Nej, for jeg har en Gang faaet et, der var altfor sørgeligt.

De kom forbi Stationen, og Joán sagde:

- Mon alt mit Tøj er kommet op? (hvad han vidste det var).

- Vi kan da spørge, sagde Gerda.

Joán gik ind gennem Vestibulen ud paa Perronen Frøken Gerda fulgte efter. Der var ingen, alt var stille. Kun Telegraftraaden sang over dem. De stod ved Perronens Rand. Skinnernes Staal tabte sig derude i Mørket.

Frøken Gerda sagde og talte sagte:

- Jeg gaar saa tit herned - - om Natten (hun vilde le).

- Om Natten?

- Ja, naar Iltoget kommer forbi ... Jeg maa ikke ... Men jeg sidder jo oppe alligevel. Og det er saa smukt - alle de lyse Vogne og alle de Mennesker derinde, som man aldrig skal faa at se ...

- De har da set hundrede Tusind Mennesker, sagde hun.



Og som for at afbryde sig selv pegede hun paa én Gang ud i Mørket:

- Det er Bjerget.

- Bjerget?

- Ja, den Høj kalder vi for Bjerget - hun lo.

- Kan man komme op paa det Bjerg, sagde Joán og lo ogsaa.

- Ja, det kan man ... og hun begyndte at gaa:

- Men vi skal spise Klokken halvsyv.

Hun næsten løb.

De gik langs Skinnerne, og hun sagtnede sin Gang:

- Jeg bliver helt forpustet.

Men Joán sagde og talte meget mildt:

- Naar De nu en Gang skal ud at se hundrede Tusind Mennesker.

- Det kommer jeg aldrig til, sagde hun, og hun rystede paa sit Hoved: Fa'r, han si'er, at Theodor - Theodor, det er min Broder - at han har fartet for os alle.

- Her er det, sagde hun, og de bøjede fra Skinnerne ind over en Mark.

- Da vi var Børn - hun vendte sit Hoved og Joán saá hendes Smil gennem Mørket - legede vi altid "Verdens Lande". Det var i Gaarden - for den er saa stor - og saa var Tønderne alle Byer, og Vognporten, det var Rom. Men Engen, det var Asien.

- Har De været i Asien?

- Nej, svarede Joán.

De begyndte at gaa op ad Bakken og de naaede dens Rand. Foran dem laa Markernes Mørke. Kun de enkelte Træer stod rundt omkring som én Vagt af Skygger.

De stod tavse foran det stille Mørke ... tæt ved hinanden ...

- Men, sagde Joán og talte langsomt og kun halvhøjt:

- Naar De sidder oppe, hvad bestiller De saa, Frøken Gerda?



Hun talte som han:

- Jeg sidder ved Lampen. Det er saa dejligt, naar de sover alle, og der ikke er Lys i et eneste Hus. Saa er man da alene og kan tænke ...

- Paa hvad?

- Aa, jeg véd ikke. Paa hvad der vil ske ... Joán smilede:

- Er der da sket noget? sagde han.

Hun vendte sit Ansigt imod ham:

- Næ, aldrig, sagde hun og rystede paa sit Hoved.

De tav et Øjeblik foran det tyste Mørke.

Saa sagde Joán:

- Hvordan har De faaet "Skumringen" hjemme paa Deres Væg?

- Jeg har købt det, svarede Frøken Gerda, i et lille Sæt.

- Det Billede havde min Mo'r ogsaa.

- Havde hun? hviskede Gerda.

- Ja ... det hang ved Kakkelovnen. Det var kommet fra Danmark.

Joán tav paany. Saa sagde han, som var han draget en Vej gennem uudtalte Tanker:

- Men Musik hører De?

Og som om de havde tænkt sammen, sagde Gerda saa nøje med samme Klang:

- Ja, en Gang imellem.

Men hun skiftede pludselig Tonen:

- Det er i Musikforeningen. Men den er jo Fru Raabels.

- Fru Raabels?

- Ja, Lægens ... Men ifjor spillede Hr. Green her. Det var dejligt.

- Hvem er Hr. Green? spurgte Joán.

- Det er vores første Violinist. Aa, han spillede Mendelssohn. Det var det dejligste, jeg har hørt.

Joán knipsede pludselig med sine Fingre frem i Mørket:



- Var det saa dejligt? sagde han, og hun saá ikke, at han smilede.

De stod tavse igen. Saa sagde Frøken Gerda med ét:

- Hvad er Josse?

Joán svarede og havde vendt sit Ansigt:

- Det var mit Navn, da jeg var lille. Ane har jo været hos os altid.

- Ja, sagde Gerda.

Fra de tyste Marker hørtes ingen Lyd. Bag dem skinnede Smaahusenes Lys. En Vogns Rullen tabte sig, fjernt, paa Vejen. Joán havde vendt sig og stirrede paa Træernes tyste Skygger.

- Her er Danmark, sagde han Frøken Gerda løftede sin Haand - hun vidste ikke hvorfor hendes Stemme skælvede:

- Og dér er Sønderjylland, sagde hun:

- Det er Sønderjyllands Marker.

- Saa nær? sagde Joán.

De tav igen, til Joán sagde:

- Synes ogsaa De, det er saa sørgeligt?

- Hvad er sørgeligt?

- Med Sønderjylland ...

- Ja (og hun nikkede). For de er saa trofaste - alligevel.

- Alligevel? ..

Hun svarede ham ikke, men sagde:

- Og saa er det sandt, hvad Fa'r siger, at vi er jo saa faa ...

- Men - hun talte lidt hastigere - det forstaar man ikke, naar Ens Fædreland er saa stort Joán sagde:

- Mit Fædreland er mindre end Danmark.

- Ungarn? sagde Gerda Joán rørte sig ikke:

- Ungarn er ikke mit Fædreland. Mit Fædreland er kun Øen.

- Øen?

- Ja. De kalder den "De Forbandedes Ø".



Gerda vendte sit hvide Ansigt. Men Joán førte Haanden over sine Øjne:

- Alt det skal jeg fortælle Dem en Gang.

- En Gang, sagde hun.

Joán vilde tale igen og tav - under den samme Tanke.

- Nu maa vi hjem, sagde hun, og hun begyndte at gaa - foran ham og hastigt. Han naaede ned til hende. De gik en anden Vej, som var kortere. Den førte langs en Hæk.

- Det er Kirkegaarden, sagde Frøken Gerda.

- Hvad er væn? spurgte Joán pludseligt.

- Væn? sagde Gerda med et hastigt Ryk: Det er ... væn.

Og idet hun smilede, sagde hun:

- Det er vist køn.

Men pludselig forvirret uden at vide, hvorfor, sagde hun:

- Hvor vi har været længe borte.

- En halv Time, sagde Joán Hun saá frem for sig:

- Ikke mer?

Og de tav igen.

De bøjede ind i Gaden, hvor de elektriske Lamper hang:

- Er det Klokken halvsyv, vi skal spise? spurgte Joán og talte muntert.

- Ja.

- Mange, Frøken?

- Nogle.

Hun lo:

- Det har De godt af. Saa faar De ikke Tid at være bange.

- Saa klæder jeg mig om nu.

- Ja, sagde hun.

De var ved Hotel "Danmark".

- Farvel saa længe, sagde Joán og gav hende Haanden:



- Og Tak for Vejen.

- Til vores Bjerge, sagde hun og lo som han:

- Farvel, Grev Ujházy.

Hun gik. Men Joán han raabte:

- Det var næsten rigtigt. Farvel, Frøken Johansen.

- Det var galt, svarede Frøken Gerda tilbage.

- Farvel.

Joán blev staaende i Kroens Port, da Kelner Jensen pludselig sagde bag ham:

- Ja, Frøkenen er nydelig.

Joán havde vendt sig rapt og vilde svaret ham.

Men han gik ham kun forbi og op.

- Hvor har Du dog været? spurgte Tanten, da Frøken Gerda kom ind i Stuen.

- Vi har været langt, sagde Gerda.

Og pludselig løftede hun sine Hænder og klappede Fasteren paa begge Kinder.

Bestyreren kom frem i Døren. Han gik i Spisestuen og trak Flasker op.



Joán gik ind i Forstuen, hvor der, midt i Trækken, stod en tyk Mand og tørrede megen Sved af sig med en blaa Lommeklud.

- Ja, jeg er Olesen, sagde han.

Joán nikkede.

- Det er Værten, sagde Manden, der blev ved at tørre sig.

Joán nikkede igen.

- Her bli'er fuldt, sagde Olesen.

- Det er jo godt.

- Ja, er'et? sagde Olesen. For hvad nytter det? Og idet han saá paa Joán fra Siden, sagde han og slap Lommetørklædet:

- Mon der bli'er Pauser?



- Der bli'er to, sagde Joán, som begyndte at gaa op ad Trappen.

- Ja, gør der? sagde Olesen, hvem Livets Op og Ned havde vænnet til Spørgeformen: Men Salen er lun og nydelig er'en pyntet. Det er hun, Frøken Johansen som har pyntet den.

Joán sagde og saá ud over Trappen:

- Hvor Frøken Johansen har haft meget Besvær.

- Det har hun, sagde Hr. Olesen, og han tørrede sig igen: Men de Folk har Raad til'et.

Pludselig satte han i Trav, over mod Vinduet, og raabte gennem en udslaaet Rude paa en Jens og tre Kasser med Øl:

- De ska' bringes over i Stalden, raabte han. Hr. Olesen var ved Johansens "Raad" kommen i Tanker om Muligheden for egen Vinding og tænkte paa Pauserne.

Joán var gaaet op paa sit Værelse, hvor Petroleumsovnen var flyttet frem paa Gulvet og de store Kufferter stod uaabnede ved Væggen.

Bag Joán kom Hr. Jensen. Det var, naar han hilste, mest som nejede han.

- Hvor er min Tjener?

- Hr. Tjeneren er gaaet ud.

Joán saá Kuffertnøglerne ligge paa Bordet og sagde:

- Vil De lukke de Kufferter op?

Medens Hr. Jensen rodede ved Kufferterne, som Joán tilsidst selv maatte aabne, snakkede han ustandseligt.

Joán stod ved Vinduet. Nu var der rullet ned for alle Ruder hos Johansens. Saa mange Blomster der var i Karmene. Dem plejede Frøken Gerda og hendes Faster.

Idag fik Ane ikke Telegrammet. Men imorgen tidlig vilde hun faa det. Hvor skræmt Frøken Gerdas Stemme havde lydt, da hun sagde: Jeg har en Gang faaet et Telegram, der var altfor sørgeligt ...

Joán hørte bag sig Hr. Jensens Stemme:

- Men hvad mig synes, er det en nydelig Familie. Men Sorg har de jo haft, og En véd, hvordan Snakken



løber, som man saadan si'er, naar noget sker i en Provins paa et lille Sted.

Joán vilde vende sit Hoved - maaske for at spørge. Men pludselig sagde Hr. Jensen:

- Men Gud, jeg maa be' undskylde, Hofjægermesteren var her jo og spurgte efter Hr. Greven.

Og han tog et Visitkort frem, som han havde baaret inde under Skjortebrystet:

- Grev Holstein vilde komme igen, sagde han.

- Holstein! det kom fra Joán næsten som et Udraab. Og paa Kortet, han tog, læste han:

- Erik ... Ja, ja, Erik Holstein. Det var Erik.

- Bor Grev Holstein her? sagde han og var gaaet helt hen til Jensen.

- Ja, Greven har jo Højerup ... det er kun en halv Mil, Gud, saadan et yndigt Sted og herskabeligt ...

- Virkelig, nej, virkelig? sagde Joán og vidste det ikke selv. Alle Minder og alle Tanker hvirvlede rundt i hans Hoved: Saa skulde han ogsaa se Erik - ogsaa træffe Erik idag - -

Af Glæde slog han Kuffertlaaget op, og han, der aldrig selv rørte sine egne Ting, gav sig til at rode rundt i Brokadeveste og Silkeveste og Kjolesæt, saa det hvirvlede: Nu maatte han klædes paa.

- Er han gift? spurgte han pludseligt.

- Gud ja - og Hr. Jensen svang Bagkroppen. Men Grevinden er nu sjældent hjemme, men i Udlandet, hvor det er. Ork, og man si'er jo saa meget paa saadan et lille Sted ...

Den læspende Sladder flød fra Hr. Jensen som det grumsede Vand fra en Tagrende.

Joán hørte ikke mer.

- Jeg skal klædes om, sagde han: Vil De søge efter min Tjener.

Hr. Jensen var pludselig holdt inde med sin Ordstrøm - ved en Idé: han vilde prøve de Klæder paa sig, hvordan de klædte, i Aften, naar her ingen var.

- Saa gerne, sagde han og nejede sig i Døren, lige



ind i Maven paa Berlineren, som fortørnet saá hen over Kufferterne:

- Hvorfor har Greven pakket ud? sagde han.

- Fordi jeg skulde klædes paa.

- Nu?

- Ja. Jeg vil ha'e Sættet fra London.

Berlineren trak sine fyldige Næsebor sammen:

- Her? sagde han.

- Ja.

- Vel, sagde Berlineren som den, der nu én Gang vidste, at han parerede Ordrer af en Idiot, der var tilstrækkelig idiotisk til at betale ham med halvandet Hundrede Mark om Maaneden.

Joán gik frem og tilbage, mens han klædte sig af. Han slog Eau de Lubin op i sit Vaskevand og indgned sin Overkrop. Hvor pudsig hun havde set ud, da hun stod og sprøjtede rundt med den Rafraichisseur. Men det var sandt, der var tung Luft - ligesom Lugten fra gamle Vinfade. - Hvor længe var det nu, siden han havde set Erik Holstein - tretten Aar, lange tretten Aar. Men saa var han da bleven gift. Og Joán lo, bøjet over Vandfadet: det var, som var det igaar, han hørte Erik, naar han længe havde gloet, sige sit: Ja, med hvem mon jeg bliver gift.

Joán vendte sig:

- Hvor er Haacke? spurgte han og gød sig over med Vand, saa det sprøjtede. Alle hans Bevægelser var saa hastige, og rapt gik det - ud af det ene Par Benklæder og ind i det andet Par Benklæder, mens han talte.

- Han sover, sagde Berlineren.

- Væk ham, sagde Joán:

- Jeg vil ikke ha'e den Vest. Ta'e den Brokades.

- Vel, sagde Berlineren, ganske som før.

Men hvor Erik havde elsket Musik. Blinde Hans derhjemme havde det Udtryk i sit Ansigt, naar Joán skulde beskrive ham alle Farver og Solen.

- Ja, han vilde forandre hele Programmet ... hvor er mit Slips? Mendelssohn vilde han spille (og Joán lo



igen), den, han havde spillet saa dejligt, Hr. Green fra København.

- Væk saa Haacke.

- Vel.

Berlineren gik.

- Men Folkeviserne - dem han saa tit havde spillet sammen med Erik, mon han kunde dem endnu. Han rev Violinkassen op og tog Violinen frem, og Buen løb hen over Strengene ... det var hans Mo'rs Sange.

Døren var gaaet op uden at han havde hørt det:

Den store, svære Mand, der pludselig stod i Stuen det var Erik ...

- Joán.

- Dig til Ære, sagde Joán og svang sin Bue, før "Flyv, Fugl, flyv" lød fra alle Strenge, og Holstein blev staaende med begge Arme rakt frem.

- Du er den Gamle, sagde han og tav igen uden at røre sig.

Joán blev ved at spille nogle Øjeblikke, medens Holstein sagde, og Stemmen slog lidt over:

- Hvor Du ligner Dig selv.

Men Joán, han smed Violinen og slog Armene om Holstein:

- Og hvor Du er bleven tyk, sagde han og kyssede Erik Holstein paa begge Kinder:

- Hvor det er dejligt, dejligt at se Dig igen.

- Ja ikke, sagde Holstein.

Og pludselig stod de et Øjeblik tavse og generte, som om de havde altfor meget at sige hinanden eller ingenting at sige.

- Men saa sæt Dig dog, sagde Joán, skønt jeg har travlt.

- Tænk, at det er tretten Aar, siden vi har set hinanden, sagde han og trak sin Kjole paa.

Og de begyndte at tale hastigt, som vilde de skjule en fælles Forvirring. Med "Husker Du" og "Husker Du" spurgte og svarede de - til de tav paany og Joán sagde:



- Men nu er Du da bleven gift.

- Ja, sagde Holstein og saá paa sine egne Knæ.

- Og hvem blev hun? sagde Joán og lo.

- Det er min Kusine, sagde Holstein.

- Faar jeg osse hende at se? spurgte Joán, der havde taget Violinen. Buen rørte Strengene.

- Grevinden er ikke hjemme.

Joán stod og spillede og havde næsten ikke hørt det.

- Erik, sagde han, mens han blev ved at spille: Véd Du, det er Mo'rs Fødselsdag idag. Jeg tror, det er derfor, der hænder mig saa meget dejligt.

- Mon? sagde Holstein, og han lo ligesom i gamle Dage.

- Ja, sagde Joán, for her er dejligt.

Holstein havde lænet sit Hoved tilbage mod Væggen og nynnede sagte til Tonerne fra Violinen:



Fæsted han Jomfru Else

hun var saa væn en Mø.

Joán blev ved at spille og Erik nynnede lidt højere.



Maanedsdagen derefter

laa han i sorten Muld.

Der var kommet et Par Rynker som Skygger i Eriks Pande.

- Naa, skidt med'et, sagde han pludselig og slog de stærke Ben sammen.

- Nu maa vi gaa, sagde Joán og smed Violinen.

- Maa Du gaa? Hvor ska' Du hen?

- Jeg skal ned i Salen og til Johansens, sagde Joán, der talte rapt og tog sine Ringe paa og lukkede for Violinen og var hos Holstein igen - det hele i to Nu.

- Saa gaar jeg med, sagde Holstein.

- Mon? sagde Joán og vrængede efter Erik.

- "Mon" si'er Værten osse, lo han.

- "Mon" si'er alle Danske, sagde Erik: Men jeg gaar med til Johansens.

- Værs'go, sagde Joán og gav ham et Nakkedrag,



saa Holstein hilste paa sig selv foran Spejlet, hvor de stod.

De saá ind i Glasset begge to, staaende ved Siden af hinanden.

- Hm, sagde Holstein og lo: Du er s'gu blevet et nyt Menneske.

Det slog selv Joán, saa fint og ungt hans Ansigt syntes ved Siden af Eriks, hvis Træk var blevet svære:

- Mon? sagde han og lo igen, saa glad.

- Og jeg er blevet en gammel Proprietær, sagde Erik.

De gik ned ad Trapperne, og Erik sagde, saadan langsomt:

- Men det er nu kedeligt, Du, alligevel, for der var dog saa mange Ting, vi kunde ha'e snakket om og som ikke løber saadan over Tænderne straks.

- Ja, sagde Joán og de gik videre Men paa én Gang vendte han sig:

- Hva' er det for en Sorg, de har haft? spurgte han.

- Hvem?

Joán tav et Sekund, før han sagde:

- Disse Johansens.

Men da stod de paa Tærskelen til Salen og saá Frøken Gerda staa midt paa Scenen.

- Er De her, Frøken? sagde Joán med en Stemme, der klang gennem hele Rummet.

- Kun et Løb, sagde Frøken Gerda: nu gaar jeg.

Joán gik hastigt gennem Salen og aabnede den lille Scenedør.

- Nej, hvor er her nydeligt, sagde han.

Rummet bag Kulisserne var blevet til en hel Stue med store Lænestole og en Broncelampe og Blomster.

- Det er bare lidt Møbler fra min Stue, sagde Frøken Gerda: Der maatte da være lidt hyggeligt.

- Og "Skumringen" har De hængt herover, sagde Joán, der pludseligt saá Corots Billede, der foran sig, paa Væggen.



- Ja, jeg tænkte, at ... mumlede Gerda.

Hun holdt inde og, forvirrede eller bevægede, havde de tiet et Øjeblik, da Erik Holstein stod i Døren:

- Godaften, Frøken.

- Ja, jeg har sagt til Joán, fortsatte han, at jeg kommer s'gu med over til Dem.

- Greven er saa velkommen, sagde Frøken Gerda og smilede, skønt hun i det samme Nu tænkte paa, at de allerede kom til at sidde meget knebent.

- Men jeg kommer først efter Bordet, sagde Holstein.

- Som Greven vil, sagde Frøken Gerda og smilede igen - mod sin Vilje.

- Farvel.

Og hun løb op paa Scenen. Men deroppe fra sagde hun ned til Joán:

- Vi spiser straks; og var borte.

Erik Holstein stod og virrede med sit Hoved, pludselig, ligesom i gamle Dage.

- Jeg har s'gu aldrig set, hun var saa nydelig, sagde han.

Men paa én Gang kom Joán i Tanker om, at han havde ikke talt med Haacke. Og med et "Undskyld" løb han gennem Salen og op ad Trappen i seks Spring, mens han sang om Kisten "paa hans Bag", som var den fra en Operette.

Han rev Døren op til Stuen, hvor Haacke sad og skrev paa Postkort.

- Jeg spiller Mendelssohn, sagde Joán.

- Hva' behager?

- Vi spiller Mendelssohn iaften, sagde Joán: Koncerten.

- Farvel.

Og han slog Døren i lige paa Haackes Næse Da Joán kom tilbage, sad Grev Erik og saá paa Corots "Skumringen".

- Ka' Du huske, sagde han: det stod Du saa tit og saá paa i Paris, foran Kunsthandlernes Vinduer?



- Ja, sagde Joán.

Erik blev ved at se paa Billedet:

- Nu forstaar jeg'et meget bedre, sagde han med sin trevne Stemme (men over hans Pande kom der de samme Skygger som før):

- Det er s'gu dejligt Joán sad og smilede:

- Det er Frøkenen, der har hængt det herover sagde han.

- Hvordan Satan kommer de Mennesker til at hænge saadan noget op paa deres Væg, sagde Erik: Giftblanderen forstaar sig dog ikke paa'et.

- Giftblanderen?

- Ja, det kalder de ham jo.

- Men hvorfor?

- Aa, sagde Erik, det véd jeg ikke. Her er s'gu mange Øgenavne i Landet og han er jo en Velhaver - efter Forholdene.

Grev Erik hængte "Skumringen" hen.

- Ja gu' er hun blevet nydelig, plumpede det ud af ham.

- Men nu maa jeg gaa, sagde Joán:

- Farvel saa længe, og Tak at Du kom.

Han havde slaaet begge sine Arme ned om Eriks Skulder, før han gik.

Erik stod i den lille Dør og raabte efter ham:

- Jeg har s'gu aldrig set Dig saa lebendig.

- Det er fordi jeg er kommen til Danmark, svarede Joán fra Salen.

- Men vil Du blive siddende dér?

- Ja, sagde Erik: her ka' man rolig tømme en Whisky.

Joán var gaaet. Erik gik hen til Stolpen ved Scenen og trykkede paa den elektriske Knap, der kaldte Publikum ind - saa det skrattede i hele Huset.

- En Whisky, raabte han til den indsvajende Hr. Jensen.



Erik Holstein sad ene i Halvskumringen og drak, stirrende paa sine egne Ben.

- - -

Ovre hos Johansens ventede Bestyreren ved Opgangen til Trappen.

- Hvis Greven vil gaa ovenpaa, sagde han og fulgte efter Joán.

Døren til Dagligstuen stod aaben, og Stemmerne summede højt, helt ud paa Trappen.

- Her er mange, sagde Joán.

- Ja, her er jo kommet en Del sammen, svarede Bestyreren og bøjede Hovedet igen.

Købmand Johansen kom ud over Dørtærskelen:

- Det var rart De kom, sagde han med Haanden i Joáns: Ja, her er kun et Par Venner (hele Stuen var fuld), men det nytter vist ikke at nævne dem.

Alle havde vendt sig mod Døren, men kun et Øjeblik. Saa talte de igen, mens Hr. Johansen nævnte de Nærmeste og tilsidst sagde med en lille Bevægelse med den venstre Haand, som straks vendte tilbage til hans Lomme:

- Og det er min Bestyrer.

Der kom et Par Gæster, som Johansen trykkede i Haanden, mens en skulderbred Mand med Fuldskæg og Halskæde ned over Vesten sagde til Joán:

- Ja, De kommer jo saa meget rundt - mit Navn er Lorentzen og jeg har Spinderiet, skød han ind som en Parentes - men for os er det naturligvis en stor Begivenhed at se en Mand som Dem.

- Det er min Kone, lagde han til uden Overgang og pegede paa en Dame ved Siden af sig - med et Ansigt, der var blevet rundt som en Kugle og med Haaret strammet bag til i en Top.

- Ja, iaften bliver det et stort Møde, sagde Fru Lorentzen.

Jo, dér var Frøken Gerda - dér i Krogen ved Siden



af en Dame i Blaat. Joán havde bukket derover to Gange, før han sagde og ret højt:

- Godaften, Frøken.

Og Frøken Gerda svarede - og gjorde et Kast med Hovedet, der blev saa nydelig snapt, fordi hun blev forlegen -:

- Godaften; mens Joán vilde gaa frem og blev standset af en lille Herre i Smoking og med rødkantede Øjne bag en Lorgnet, der sagde:

- Jeg er Lægen - ja, forhaabentlig faar De ikke Brug for mig ...

Og meget hurtigt blev han ved:

- Ja, Egnen her er skrækslagende. Men hvor er der forresten ikke skrækkeligt, naar man da ikke kan være i København? Naa, den kære Egn faar Greven heldigvis ikke at se.

- Jeg har allerede været paa Bjerget, sagde Joán.

- Nej, har Hr. Greven, indskød en lille og mager Kvindeperson med Blomsterdusk over Øret, for hvem Doktoren gesvindt halvbukkede:

- Det er Madame, sagde han til Joán.

- Bjerget er Egnens bedste Vittighed, sagde Madame, mens Fru Lorentzen ligesom indsugede sine egne lidt løse Mundvige og Frøken Gerda kom til.

- Godaften, Frøken, sagde Joán igen, og deres Hænder mødtes forbi Doktoren.

- Vi har ogsaa en køn Udsigt fra Spinderiet, sagde Fru Lorentzen: Vi kan se lige til Ribe Kirke. Vi paa Spinderiet sætter nu Pris paa den Udsigt.

- Ja, sagde Doktoren, og han lo: Dér modtog Kong Valdemar Dronning Dagmar.

Frøken Gerda sagde, og talte langsommere end de andre:

- Man ser saa langt fra Taarnet i Ribe Det havde ringet paa Telefonen inde i den inderste Stue, og det blev ved at ringe.

- Det er om Billetter, sagde Bestyreren, der havde været inde ved Tragten.



- Men der er ingen, sagde Gerda.

- Nej, vi har ingen, raabte en Dame. Det var hende med det blaa Liv.

Og de lo alle, oprømte ved Tilstrømningen; glade ved "Huset", som var det en Sejr for dem alle og hver enkelt - mens en Tyksak sagde ovre i Krogen og slog Johansen paa Skulderen:

- Ja, det er det, jeg si'er, kom til Stationsbyerne, si'er jeg, der spænder vi s'gu Hestene for, hva', Johansen, kom til Stationsbyerne - dér kender vi Taget.

Mens Frøken Gerda gik ind til Telefonen, talte de alle højere med lyse Stemmer: Folk, de kunde osse købe Billetter itide ... altid skulde de opsætte til det sidste Minut.

- Ja, havde vi vidst, at Egnen endelig en Gang vilde lade sig vække, sagde Doktorens Frue til Joán: havde vi vidst det, saa var det jo blevet Musikforeningen - men Kassen er mager. Min Mand er Formand og jeg er selv Exécuteur.

- Gerda er s'gu en Knop, raabte Tyksakken over dem alle, mens Lægens Frue sagde til Joán:

- Men nu faar vi da Programmet, som det er trykt? Joán lo, idet Frøken Gerda igen kom frem i Døren:

- Nej, Frue, sagde han: jeg har forandret det Hele.

- Det har De da ikke? sagde Madame: Og vi Musikmennesker, som havde glædet os til Bach.

- Jo, Jeg har, lo Joán; mens Damen i det blaa Liv sagde til tykke Larsen:

- Han er storartet, synes jeg.

- Fa'r, Fa'r, sagde Gerda Johansen ind i Støjen: det er Holcks fra Fiskedammen. Men de kan jo ikke komme med.

- Nej, nej, det kan de ikke, raabte den blaa Dame.

- Nej, nej, det er s'gu for silde, raabte Larsen Og de lo igen, mens Joán pludselig sagde over mod Frøken Gerda - som tagen af Latteren og Glæden -:

- Jo, jo, Frøken, lad mig komme til Telefonen.

- Hvad vil De?



- Til Telefonen. De Folk maa med, sagde Joán.

De holdt alle op at le, men blev staaende og smilte mens Joán gik over Gulvet og ind i den anden Stue, og alle talte igen, alle om Joán, næsten i Munden paa hinanden:

- Han er storartet, sagde Damen i det blaa Liv og satte Hænderne mod sine Hofter, mens Lægefruen skød frem til Kandidat Ussing og sagde ind i hans skægløse Fysiognomi:

- Jeg holdt paa, vi skulde ha'e ham i Musikforeningen. Kære Kandidat, der er jo en Sum af Musik i hans Ansigt; medens Forstanderen, der stod mellem to høje Mænd med sorte Klædeskraver helt op i Halsen, sagde:

- Modersmaalet falder ham virkelig kønt paa Tungen.

Men Larsen, der, svedende, løb rundt fra den ene til den anden, sagde til Bestyreren:

- Han er s'gu go', hva' Petersen.

Bestyrer Petersen svarede ikke (han stod, saa han gennem Døren kunde følge Joán og Frøken Gerda, der gik ind gennem Stuerne), men en lille Dame ved Siden af holdt de halvknyttede Hænder mod Kinderne og sagde:

- Aa ja, her er dejligt idag ... det er li'esom der er Fest i Luften. Og da Købmand Johansen gik forbi, greb hun ham i Armen og sagde halvhøjt og forfærdelig hurtigt:

- Tak, at De tog mig med.

Joán standsede inde foran Spisebordet:

- Her skal sidde mange.

- Uh ja, sagde Gerda og førte Skuldrene op og trak dem sammen ligesom En, der skal i Vandet: naar de bare først sad.

- Er De bange? smilte Joán.

- Aa nej, sagde Gerda, og de naaede Telefonen.

De lukkede Døren paa Klem, saa Stemmerne derinde knap hørtes.



- Hvad er Numret? spurgte Joán.

- Vi skal først ha'e Centralen, sagde Gerda, og Joán ringede.

- Jeg telefonerer saa daarligt, sagde Joán.

- Gør De?

Og de smilede hele Tiden.

- Centralen, raabte Joán ind i Tragten, og han fik den.

- Hvad er det saa, de Folk hedder, sagde Joán, der stod med Tragten.

- Holcks fra Fiskedammen, sagde Gerda, som om hun soufflerede.

Men "Fiskedammen" kunde Joán ikke sige.

- Fiskedammen, gentog Gerda og begyndte at le ganske sagte.

- Fiiskedam, sagde Joán i Tragten Han fik "Dammen".

- Hvem taler? hviskede Gerda og strakte sit lille Hoved frem.

- En Damestemme, hviskede Joán tilbage.

- Hvad siger hun?

- Hvem hun taler med, hviskede Joán, og deres Ansigter var hinanden ganske nær.

- Med Joán Ujházy, sagde Joán ind i Tragten.

- Hva' si'er de? hviskede Gerda, med Øjne, der straalede.

- Jo, med Joán Ujházy, gentog Joán i Tragten.

- Hva' si'er de? spurgte Gerda igen og hun skuttede sig ligesom et Barn.

- Men De kan jo sidde lige nedenfor Tribunen, sagde Joán i Tragten.

- Hva' si'er de? hviskede Gerda igen.

- Farvel, sagde Joán i Tragten.

Han ringede af, og den lille Klokkes Lyd var døet hen.

- Hvor de er blevet forbavsede, sagde Frøken Gerda og saá frem i Stuen.

- Det blev de, sagde Joán, der endnu holdt sin Haand paa Telefonen.



Saa sagde Frøken Gerda og flyttede ikke sine Øjne:

- De er vist saa god.

- Hvorfor?

- Jo, sagde Gerda og nikkede - hun havde saadan et langsomt og alvorligt Nik -:

- For det tror jeg.

- Idag er jeg god, sagde Joán og talte sagte, ogsaa han.

Der var stille et Øjeblik.

- Her er Deres Faders Stue, sagde Joán og saá rundt fra den gamle Sofa til det store Pengeskab.

- Ja, her er Faders Stue, gentog Frøken Gerda.

- Nu skal vi spise, brød hun af og løb ind gennem Spisestuen.

- Skal vi ikke spise nu? sagde hun til Faster.

- Jo straks, sagde Fasteren.

Og Gerda gik videre hen til den blaa Dame:

- Aa, bare de sad, sagde hun og lagde sin Arm ind under hendes.

- Aa hva', sagde den blaa Frue, de mærker saamæn ikke, om de støder Knæene mod et Par Bordben; og da Joán kom forbi, vendte hun Ansigtet imod ham:

- De véd slet ikke, hvor vi to har glædet os, sagde hun, og med et Suk, der lignede et langt Pust, lagde hun til:

- Nu er det bare, om de kan sidde stille.

- Men Ida!

- Ja, det er da Spørgsmaalet, sagde Fruen: for vant til Musik er de jo ikke.

Men Forstanderen, som stod et Par Skridt derfra, sagde:

- De er dog vant til Sang.

Og den blaa Frue forestillede Højskoleforstanderen da der lød en munter og lidt rusten Stemme henne fra Døren:

- Nej, det her er Kniberi, Johansen, det er s'gu Kniberi.



Det var den anden Larsen, Tvillingen, rundhovedet og maskinklippet og trumlet som sin Broder.

- Naa, han er her, sagde han, da han saá sin Tvilling: Ja, saa er det ham, der fylder.

De lo alle, mens Tvillingen kom frem mellem Grupperne.

- Naa, dér er Koncertgiveren, sagde han til Joán: Ja, velkommen. Kendt er De allerede - for paa en saadan Plads er Befolkningen s'gu ved Ruderne ... Mit Navn er Uhrmager Larsen, Formand i Haandværkerforeningen. Men vi turde s'gu ikke gaa paa Dem. Men nu sidder vi med Smerten - hva' Gerda, ikke? ... for De gi'er s'gu Overskud, Koncertgiver -

Uhrmageren tørrede sit hele Hoved ligesom Tvillingen:

- Nu gælder det kun, om vi forstaar Deres Musiceren, sagde han og lo: for vi er jo kun Bønder paa Pladsen, skønt Musikforeningen sørger for Opdragelsen - saavidt Midlerne slaar til, sagde Larsen.

Et Par Herrer gav sig til at le, men Hr. Johansen sagde med lidt hævet Stemme:

- Ja, skulde vi saa gaa til Bords.

- Ja, det var rart, sagde Tobakshandleren, og mens de alle, lidt tavse, begyndte at røre paa sig, bød Joán Frøken Gerda Armen.

- Nej, sagde Gerda, her tager vi ikke til Bords.

- Gu' gør vi saa, sagde Uhrmageren: Formanden ska' s'gu sidde ved Koncertgiveren ...

Og mens han lo med sin korte Latter, der lød ligesom smaa Støn, skubbede han Gerdas Arm ind under Joáns:

- Hun er min Guddatter, sagde han: og hun er go'.

De kom alle ind i Spisestuen, hvor de maatte trykke sig til Væggene og ramlede med Stolene. Nederst stod de i en hel Klump.

- Nu ta'er vi det lempeligt, sagde Købmanden med sin sindige Røst: saa kommer vi nok til Bords.

Nogle fik sig sat.



- Nej, nej, Fru Lorentzen, raabte den ene Tvilling: herover. Her maa vi sit' som i en Char-à-bank med lige Vægt paa hver sit Sæde.

De lo, og Stolene skrabede.

Forstanderen, der holdt sig i Nærheden af Joán sagde:

- Ja, lidt trangt med Plads, det kender vi fra Højskolen, hvor vi gerne vil se alle Vennerne.

- Nu gik det, sagde Tobakshandleren, der fik sine svære Stolper ned ved Siden af Fru Raabels spinkle Underdel, mens det halve Bord rystede.

- De er jo bange, hviskede Joán, der pludselig havde følt Frøken Gerdas Arm sitre i sin.

- Ja, sagde hun næsten forpustet og vendte Ansigtet op imod ham. Hendes Øjne var helt tomme af Forskrækkelse.

- Naar de bare sad, sagde hun igen.

- Men de sidder jo, sagde Joán saa sagte som før (hvor hun dog lignede en Fugleunge).

- Og De, sagde hun og tog Øjnene bort: kender jo heller ikke saadan - - vores Skik paa Landet.

Joán vidste knap, at han havde grebet om hendes Haand:

- Og saa sætter vi os, sagde han.

- Næ, næ, Bestyrer, raabte Uhrmageren helt oppe fra den anden Ende:

- Koncertgiveren ska' s'gu sidde mellem Formændene.

Og Bestyreren gik bort fra den tomme Stol ved Siden af Gerda, mens den blaa Dame rykkede derned.

- Nu sidder vi jo storartet, sagde hun og trak sine Handsker af.

Gerda havde et Nu set hen efter Bestyreren:

- Ja, Fru Storartet, sagde hun pludselig og lo efter al sin Forskrækkelse.

- Det kalder hun mig, sagde den blaa Frue.

- Ja, sagde Gerda: for det si'er hun altid Damen lo, saa man saá tyve hvide Tænder.



- Men er her ikke ogsaa storartet i Danmark?

- Det er her, sagde Joán.

- Men nu maa vi spise, sagde Gerda.

Rundt om spiste de og talte kun lidt, mens Gaflerne sindigt klirrede.

- Flytter De paa Flaskerne, sagde Hr. Johansen der ellers ikke tog Øjnene fra Naboerne og sin Tallerken - som en Vært, der véd, at er Tingen i Gang, saa glider det.

To Piger i sorte Huer bød Fadene om, mens Fasteren, knoklet og smal, gik til og fra.

- Sæt Dig ned, Faster, hviskede Gerda.

- Men forresten er mit Navn Fru Jespersen, sagde den blaa Dame: Pastorinde Jespersen ... Det vil sige, min Mand er Kapellan.

- Kapellan? sagde Joán.

- Ja, i den lutherske Kirke, sagde Fru Jespersen.

- Men Pastoren er her ikke?

- Nej, sagde Fru Jespersen: han maatte ud at berette, ligesom vi skulde herhen. - -

- Berette? Joán forstod ikke Ordet.

Men Gerda sagde:

- Aa ja, tænk. Det er gamle Frøken Luckow. Hun var den første, der kom og vilde ha'e Billet: Ham vil jeg Gamle høre, sagde hun. Hun havde dog saa daarligt Raad ...

Frøken Gerda aabnede Øjnene, saa de syntes endnu større:

- Og nu dør hun idag.

Joán saá ned paa hendes Ansigt: saa let hun skiftede Farve, hun kunde blive helt hvid - ogsaa i Panden.

- Hvor det er underligt, sagde han.

De begyndte at tale højere rundtom, mens Fru Jespersen sagde og holdt Hovedet lidt paa skraa:

- Og nu faar min Mand Dem maaske heller ikke at høre. For han plejer gerne at blive hos dem, til det er forbi. Man kan jo altid sidde og holde deres Haand, siger han.



- Ja, sagde Gerda og kun Joán hørte det, mens Fru Jespersen vedblev i en anden Tone, som i et halvt Suk:

- Og der er jo ikke saa mange, der har Bud efter ham.

Hun tav et Nu og sagde igen:

- Men her paa Egnen dør Folk forresten mest saa roligt.

- Ja, sagde Forstanderen, der sad skraas overfor hende: Menneskene bliver i Reglen gamle her. Og naar der saa løses op, er det, som om Han deroppe lod det ske til sin gode Tid.

Der blev stille et Øjeblik, og de hørte Fru Raabel der med Kandidat Ussing (som sad saare tæt op ad hende) talte om Mendelssohn.

- Ja, sagde Doktoren, der greb Lejligheden, ned mod Joán: vi spiller ham jo ofte i Foreningen. Vi maa jo, Hr. Greve, desværre holde os til den let forstaaelige Musik her paa Egnen.

- Og Ens egen Smag er dog nærmest Césare Franck, sagde Fru Raabel, der uafladelig brugte en haandmalet Vifte: Men det maa jo forblive Ens private Fornøjelse.

- Vi kan jo ikke alle være uddannede, Fru Raabel, sagde Fru Lorentzen over Bordet.

De to Damer smilede til hinanden, til Fru Raabel lidt brat vendte tilbage til Mendelssohn og talte om Kapelmusikus Green og Koncertens Finale, han havde spillet ifjor i Foreningen:

- Det var en herlig Musikstund, sagde hun Joán strakte Hovedet lidt frem og sagde:

- Det er den, Frue, jeg spiller iaften Gerda havde bøjet Hovedet:

- Spiller De den?

- Ja, sagde Joán, og Gerda vidste ikke, hvorfor han lo, mens han knipsede med sine Fingre: Det er den, jeg spiller.

- Ekstra?



- Ja, Frøken Gerda, ekstra.

Doktorfruen sagde:

- Ja, det er Jubelens Musik.

- Eller Forventningens, sagde Fru Jespersen.

Men Joán forstod ikke Ordet, og Frøken Gerda maatte oversætte det.

- Sig det danske Ord igen, sagde Joán.

- Forventning, gentog Frøken Gerda og langsomt.

- Forventning, gentog atter Joán.

Men saa skiftede han Stemme:

- Aa, jeg taler saa daarligt.

- De taler udmærket, svarede Fru Jespersen, og Forstanderen, der altid unødigt bredgjorde alle Sætninger, indskød:

- Det forekommer mig tværtimod, man tør beundre, hvor smukt De har bevaret Modersmaalet.

Joán sagde og saá frem for sig:

- Mo'r talte det vist smukt, det har jeg tænkt paa idag. Men jeg kan kun sige alle udvendige Ting ..

- Udvendige Ting, sagde Fru Jespersen og lo.

- Ja, fortsatte Joán i en anden Tone: jeg kan ikke sige de Ting, jeg tænker.

Gerda sagde - og det kom lidt brat -:

- Jeg forstaar saa godt (og pludselig bøjede hun hele Hovedet over sin Tallerken) hvad ... De si'er ...

Men Fru Jespersen sagde, mens hun holdt op at spise:

- Aa, kan man nogensinde sige, hvad man tænker? Jeg har saamæn aldrig faaet sagt min Mand, hvormeget jeg holder af ham.

- Ja, sagde Tobakshandler Larsen: Vi, Ugifte, bitte Gerda, forstaar os jo ikke paa Kærligheden.

Men Doktorfruen, der forlod Musikkonversationen og Kandidaten, sagde smilende:

- De, Hr. Larsen, taler dog aldrig om andet.

- Jo, lille Frue, det er kun ved Toddyen ... Men hva' har vi Mandfolk vel andet at tale om, Laarentzen



- hva' - og Kvindfolkene hører s'gu gerne til gennem en Sprække.

Gerdas Øjne søgte op til Faderen. Men Johansen besørgede, uden at se Datteren, oppe ved Bordenden sit Værtskab hjemmevant og sindigt som et Kontorarbejde ved sin Pult.

Forstanderen var begyndt at tale med de to sortkravede Mænd om en Udvisning, men Uhrmageren løftede sit Glas - for de blev i hans Nabolag ved at tale om Musik, som han ikke forstod - og sagde:

- Naa, velkommen, Koncertgiver ...

- Ja, Larsen, afbrød Johansen og løftede Hovedet.

- Nej, blev Uhrmageren ved, Du behøver ikke at være bange, Johansen ... jeg ska' ikke holde Tale. For det har Gerda forbudt.

Fru Jespersen gav sig til at le, men Gerdas Strube gik op og ned, mens hun blev blodrød i sit Ansigt.

- Ja, det har hun, sagde Uhrmageren.

- Men jeg vil bare si'e - og Larsen blev ved - Velkommen, Koncertgiver. De er kommen til et tarveligt Land ... men til et rart lille Land, hvor Hjertet er godt og med Pærerne er der heller ikke no'et i Vejen. Og vi er tilfredse med os selv og vi er glade for de andre.

- Skaal, Koncertgiver.

De løftede alle deres Glas, da der pludselig stak et stort Hoved frem ovre paa den anden Side af Bordet og en lidt kvækkende Stemme sagde ned mod Joán:

- Velkommen fra Europa, Grev Ujházy.

- Hvem var det? sagde Joán med et Sæt. Stemmen havde udtalt Ujházy saa rigtigt.

- Det er Mefisto, sagde Fru Jespersen.

Men Joán sagde halvsagte - og hans Øjne lo -:

- Frøken Gerda, hvorfor maatte Hr. Larsen ikke tale?

Frøken Gerda stemmede Haanden mod Bordkanten:

- Aa, det er slet ikke sandt, sagde hun: Larsen er saa rar ... men idag ...



Hun holdt inde, men Joán sagde og vidste, han havde læst hendes Tanker:

- Jeg synes jo netop, her er saa dejligt.

- Synes De? Der kom et Smil over hendes Ansigt saa Joán syntes, han havde aldrig set hende smile før - hele Dagen.

Og lidt efter sagde han:

- Her, forstaar jeg, er jo Danmark.

Han flyttede pludselig sine Øjne, og de mødte Bestyrerens.

- Hvad er det, han hedder, Deres Bestyrer? sagde han.

- Han hedder Petersen, sagde hun som En, hvis Tanker har været langt borte.

- Han har et Par faste Øjne, sagde Joán, mens Fru Jespersen lagde til:

- Og en stille Vilje.

Men Frøken Gerda svarede ikke ... hun sad med Hovedet bøjet. Og paa én Gang sagde Joán, som om hans Tanke vendte tilbage til Sproget, hvorom der var talt:

- Hvad betyder "væn"?

Han havde talt til Fru Jespersen, der gav sig til at le igen:

- Væn? sagde hun: hvordan i al Verden kommer De til at tænke paa det?

- Væn? blev hun ved: væn ... det er køn eller - hvad er det egentlig, Gerda?

Ogsaa Joán vendte sine Øjne mod Frøken Gerda, eller han havde maaske set paa hende hele Tiden. Men Gerda sagde kun (og det var, som hendes Øjne pludselig blot fulgte et stort Fad med Grønærter, der svinglede noget underligt i Uhrmagerens Hænder): .

- Jeg véd ikke - og hun holdt inde et Nu - ja, det er vel køn.

- Nej, ikke køn, sagde Joán og flyttede ikke sit Blik: det er mer.

- Men Forstanderen véd det, sagde Fru Jespersen,



og hun spurgte. Forstanderen sagde: At det var vel vanskeligt at oversætte ...

- Men fager og væn, blev han ved, hedder det tiest i de gamle Viser ...

- Hvor har De det fra? spurgte Fru Jespersen.

- Fager og væn, blev Forstanderen ved: det er gode og nordiske Ord om Kvinden.

- Væn, det er nærmest nydelig, sagde Doktoren der svippede ind i Samtalen og brat vendte Hovedet mod Lorentzen:

- Men hvad mener Fabrikanten? lo han.

Forstanderen citerede mange Verslinjer med "væn", mens ogsaa Fru Lorentzen, lidt hurtigt, begyndte at tale. Hun sagde, at Ordet af Grundtvig var forklaret som yndig.

Ordet "væn" fløj over Bordet som en Bold i Buer.

- Men hvor har De det fra? gentog den leende Fru Jespersen.

- Fra en Vise, sagde Joán, og hans Øjne hvilede paa det samme Sted.

- Det er ikke yndig, sagde Kandidaten, hvis Øjne gled forbi Fru Raabels Kind: Yndig si'er det ikke. Nej, den, som har Tække, er væn.

- Jeg kender mange gamle Viser, sagde Joán, som min Mo'r har sunget - og Ane Pludselig smilede Gerda:

- Josse, sagde hun og vilde se op og gjorde det ikke: hvor det lyder kønt ....

Forstanderen havde Forraad af "væn", saa det var, som slog hans Sangstumper Kreds om det hele Selskab, da Manden med den skæve Skulder paa én Gang stak Hovedet frem og sagde:

- Fransk, Grev Ujházy, har Ordet ganske homogent:C'est charmant.

Det var, som om det franske Ord havde kaldt paa Joán:

-Oui monsieur,sagde han og smilede paany:

-La charmante - charmante c'est ça.



Men Uhrmageren, der ikke var saa maalkyndig, løftede sit Glas:

- Hvad mener De, Bestyrer?

- Vidne, Du, Laarentzen, sagde han: Her har vi Druen i Huset.

- Vidne, Tvilling, og Du, Doktor Knaabel ..

- Ja, blev han ved, og han talte ned til Joán: her er vi Dus over det Hele, Koncertgiver, li'esom i en Familie. For vi har jo set, de fleste af os, Pladsen her som den bare Mark ...

- Der stod s'gu ikke meget her for nitten Aar siden - hva' Johansen, andet end din Barak, og den var bitte.

- Men vi har jo lagt Kræfter i, Skaal, Fru Laarentzen ...

- Ja, sagde Hr. Lorentzen: hvorlænge har egentlig Spinderiet staaet?

- Er det ikke femten Aar, Lorentzen? sagde Fruen.

- Ja, sagde Tobakshandleren, det er femten Aar siden - for det var det Aar, din Kone døde, Johansen ... men da var der kun ni Huse foruden Gæstgivergaarden og saa Mejeriet ...

- Saa tidlig døde Deres Mo'r? sagde Joán.

- Ja, saa tidlig.

- Da De var syv Aar?

- Ja, kun syv Aar.

- Men saa tog'et s'gu Fart - og Huse, de fløj op, som fløj de ret op af Marken - nej, det ka' De ikke husk', Bestyrer, for De er bare en Nyskvat paa Pladsen ...

Doktoren sagde, at han havde været her i ni Aar, men da var der da allerede en Gade ..

- Højskolen har da været her længere, sagde Fru Raabel og bøjede den haandmalede Vifte for Forstanderen.

- Ja, Skolen laa her jo, sagde Forstanderen: paa sin Plads ved Søndenaa.



- Hvor længe har Bestyreren været her? spurgte Joán.

- To Aar - tror jeg, sagde Gerda.

- Ja, sagde Uhrmageren: en Gade var her - og han lo - men husker Du, Laarentzen, hvordan den saá ud?

De lo alle ved Tanken om Gaden.

- Den var slem, sagde Lorentzen.

- Den er slem endnu, sagde Johansen for Bordenden.

- Ja, Gu' er'en saa, sagde Tobakshandleren: Og Du er dog Sogneraadets Formand.

De talte alle - om Huse, der var blevet bygget, og Lodder, som var lagt til, og Folk, som var flyttet herhen:

- Ja, sagde Fru Lorentzen ned mod Joán: vi begyndte med syv Arbejdere.

- Og nu er vi halvandet Hundrede, sagde hendes Mand.

De blev ved at tale - og dog sindigt - om Apoteket og Centralen og den tekniske Skole.

- Ja, nu gaar s'gu Sludren, sagde Tobakshandleren og gnubbede sig.

- Men skøn er nu Kirkegaarden. Da den sku' lægges an, sagde Uhrmageren, talte jeg s'gu i Sogneraadet...

- Ja, sagde Johansen og løftede Øjnene: det gjorde Du.

- Nej, den tekniske Skole - det er vores Trumf sagde Tobakshandleren: Skaal, Bestyrer. De har s'gu mistet Deres Mund.

De blev ved at tale. Men Fru Jespersen vendte sit Ansigt mod Joán:

- Aa, ja, men dejligt har det været - vi kom her som nygifte - at leve midt i det, hvor de hamrede og murede og gravede i Grunden og byggede. At vaagne om Morgenen og se dem rejse Tag - - Teglsten ved Teglsten i de røde Rader. Og slaa Vinduet op hver Morgen der kom, og høre de klingende Murskeer ... Véd De, jeg synes ikke, der i Verden er saa dejlig en Lyd



som den lille hastige Lyd af en Murske ..der li'esom klinger det, synes De ikke, alt det, der bliver til ... Hun tav et Øjeblik, og hendes Stemme var forandret:

- Vi har staaet mange Morgener, Henrik ... min Mand og jeg - for vi har saadan et dejligt Vindu i Gavlen, skønt det vender mod Nord - og set, hvor de spigrede og klinede og hamrede - midt i Solen. Og, véd De hvad, saa yderst ude de lyse Pletter, der grønnedes midt i Lyngen - - det var det kønneste.

- Ja, sagde hun: det har været velsignet alligevel.

- Alligevel? spurgte Joán.

Fru Jespersens Ansigt var forandret.

- Ja, alligevel, gentog hun Men pludselig lo Præstefruen igen:

- Men alt dette her kan De naturligvis ikke føle sagde hun.

- Jo, sagde Joán og talte stille: jeg kan føle det. Og han lagde til:

- Er det da ikke min Moders Fædreland?

- Nej, men min den største Glæde, sagde Uhrmageren og han talte langsomt og skubbede Stolen lidt fra Bordet, for nu var han næsten mæt: M i n den største Glæde - det er, naar Vognene ruller i Gaden ... Saa maa jeg s'gu til Døren, naar de ruller ind ved Gaden og opefter Portene - det er den Vej, de ska' ... Men den Dag, da de første Gang kom her fra Højerup og var vundet fra Kolding af - - da jeg saá de sejsten Vogne, der var sejsten, Johansen, der kørte ind ad din Port - - da stod jeg s'gu med Taarer i Øjnene.

- Det havde vist Greven ogsaa, hviskede Doktoren til Ussing.

Nogle af de andre lo.

Men Uhrmageren stemmede Hænderne mod sine tykke Knæ:

- Ja, men det gjorde jeg, sagde han.

- Skaal Filosof, sagde han til Manden med den skæve Ryg.



- Men De kender jo Greven fra Højerup, vendte Fru Jespersen sig til Joán.

- Hvor véd De det? sagde Joán og lo.

- Han har jo besøgt Dem. Man har da Telefon sagde Fru Jespersen, og véd, hvad den skal bruges til...

De talte højere om Sogneraad og Banken og Sparekasser. Nu var der tre paa Pladsen.

Men Joán sagde stille og bøjet frem mod Frøken Gerda:

- Og i alt det har De levet.

- Ja.

- Levet Deres Liv, sagde Joán.

Men Fru Jespersen, der havde hørt det, sagde:

- Aa, nej, Gerda har baade levet og ikke levet i det. Du er baade med og ikke med, synes jeg. Der er altid noget af Dig, Du, som gaar ved Siden af...

- Jeg véd ikke, sagde Gerda: det, man ser, det synes jeg aldrig er saa mærkeligt ..

- Som hvad? lo Fru Jespersen.

- Som det, man kunde tænke sig, sagde Gerda.

- Det er sandt, sagde Joán.

- Naa, Børnlille, det kan være sandt nok, der er vel kun én mærkelig Ting i denne Verden, sagde Fru Jespersen.

- Og hvad er det? spurgte Joán og smilede.

- Det er naar to holder af hinanden, sagde Fru Jespersen og hun tømte pludselig sit Rødvinsglas, som drak hun et "Velgaaende".

- De skulde sætte Dem, Frøken Johansen, vendte hun sig mod Fasteren, der blev ved med at gaa til og fra - som i en arvet Uro fra den Tid, da Fruentimmerne ikke sad med til Bords.

- De er en Livsfilosof, Fru Pastorinde, sagde Joán.

Fru Jespersen svarede:

- De, der sidder stille - ikke? - de faar Tid til at leve.

- Ja, sagde Joán.

- Henrik si'er altid, blev Fru Jespersen ved, og



hun spiste igen: De, der altid løber rundt, Du, løber bare fra Lykken.

- Og fra sig selv, lagde hun til med Munden fuld af Mad.

- Hvad si'er De, Frøken Gerda? spurgte Joán.

Men Fru Jespersen lo:

- Aa, Gerda løber ikke ... hun har bare Lyst til at løbe ... Det er li'esom, naar hun skal spille Komedie i Foreningen. Hun har haft tre Roller ...

- Ti nu stille, sagde Gerda.

- Som hun selv havde bedt om, blev Fru Jespersen ved: og hun har ikke spillet nogen af dem.

- Men hvorfor? spurgte Joán.

- Jo, sagde Gerda: for naar Prøverne kom - - turde jeg alligevel ikke.

- Nej, sagde Fru Jespersen: det er hendes Karakter ... og derfor bliver hun heller aldrig gift ...

- Ikke? sagde Joán, og det sagte Ord var næsten undsluppet hans Læber.

De talte endnu om det nye Gymnastikhus, hvor der havde været Opvisning, og om Forsøgsmarkerne ved Landbrugsskolen og igen om Spinderiet - da Fru Lorentzen sagde:

- Men vi Venner kender Spiren og Kærnen.

Og paa én Gang talte de alle om Højskolen, og Samtalen slog sammen om Forstanderen, der maaske i Stilhed havde ventet paa s i n Tid, men som nu kun sagde med et Nik over det brede og hvide Bryst:

- Ja, Greven kender vel næppe vor Skole.

Men Joán sagde, at denne Højskole var dog kendt overalt i Europa.

- Man kan maaske sige i Verden, sagde Forstanderen:

- Ja, Gud ske Tak, vi har mange Venner, og vor største Glæde er at se dem fortsætte Gerningen ...

Og han talte om det lemlæstede Finland, hvor vi havde mange Lærlinge:



- Ja helt ud til Sagaøen ta'er de Arbejdet op i Glæde, sagde han.

Han talte meget jævnt (men alle tav dog) og han fortalte Joán (maaske med et lille Smil som den, der underretter en meget Uvidende) om, at der jo - og navnlig til vore Kursus om Sommeren, hvor Karle og Piger skiftede - kom Folk fra baade Holland og England.

- For ti Aar siden kom en Inder.

- Ja, sagde Forstanderen med det samme Smil: han havde hørt om os helt i Indien.

- Inderne, sagde Joán: hører mere end man troer. Jeg har haft en Ven, som var Inder.

- Har De? sagde Gerda, der havde drejet sit Hoved.

- Ja ... i Skolen i Paris.

Gerda sad lidt:

- Hvor mange Steder De har levet, sagde hun.

- Ja, sagde Forstanderen, der blev ved, mens stadig alle tav, skønt de maaske havde hørt det før: det var mærkeligt at se, hvor nøje han vilde vide og hvor vel han forstod ... Fremmedmaal er jo ikke vor Sag ... men det gik dog og det gjorde os Glæde ...

- Og selv for vor Sløjd var han ivrig, sagde Forstanderen.

- Sløjd? sagde Joán: hvad er det? Han havde spurgt Gerda. Men det var Fru Jespersen, der svarede:

- Sløjd, det er saadan Husflid.

- Hvor meget Folket lærer her, sagde Joán.

- Ja, sagde Forstanderen og bøjede Hovedet: vi vilde gerne naa saa vidt, vi kan - der gror jo Vækst for Fædrelandet paa saa mange Maader.

- Men vigtigst er det at aabne Hjerterne.

Fru Raabel spurgte Forstanderen om noget fra Væveskolen og Forstanderen svarede bredt og sindigt, til han sluttede:

- Men Væveskolen er endnu kun en Sti, en lille



Sti. De unge Piger har godt af at væve. De væver deres Udstyr, de væver deres Brudelin - de væver deres Hjem. Vævestolen kunde genrejse Arnen ...

Joán havde i Tanker støttet Hovedet i sin Haand, da det gav et Ryk i ham: det var Bestyreren, der havde sagt hviskende men skarpt ned over Bordet:

- Frøken, Deres Fa'r.

- Ja, sagde Frøken Gerda med et Sæt og saá op mod Faderen, der gav hende et Tegn med Øjnene.

- Aa, jeg glemmer mine Gæster, hviskede Gerda.

- Ja, Du gør, sagde Fru Jespersen: og det plejer Du aldrig.

- Nej, sagde Gerda, helt forvirret.

Men Joán sagde, mens Forstanderen talte igen:

- Bestyreren passer paa Dem, Frøken Gerda.

- Aa ... nej ...

- Aa, jo ...

- Er han elskværdig, spurgte Joán.

- Han er dygtig, sagde Gerda og saá paa sin Tallerken.

Og pludselig ivrig lagde hun til:

- Aa, jeg vilde saa gerne ha'e, han blev Fa'rs Kompagnon ...

- Hvorfor?

- Jo, for saa blev Fa'r mere fri - - og saa kunde vi ta'e bort lidt tit og rejse ...

- Og se Bjergene, sagde Joán.

- Ja, og Gerda smilede: Og Ungarn.

- Og "Operaens Trappe", lo Joán Gerda saá paa ham og forstod:

- Ja, det er de Billeder, Boghandleren skaffer mig, naar jeg er i Vejle.

De andre talte endnu om Væveskolen. Men Forstanderen sagde - med en Haandbevægelse over mod Hr. og Fru Lorentzen -:

- Men her gaar vi ogsaa Haand i Haand med Vennerne paa Spinderiet.

Og han talte om Tegnestuerne paa Spinderiet og de



kunstneriske Kræfter, som Fabrikant Lorentzen anvendte til at sammensætte sine Mønstre - mens Raabel smilende spurgte om et Par Arbejderskers Sundhed, og Lorentzen svarede ... ved at tale om et Par nye Arbejderboliger.

- Og paa de Billeder fra Vejle sidder De saa og ser? sagde Joán.

- Jo, saa tit, før det bliver mørkt.

- Det har jeg ogsaa gjort saa tit, sagde Joán: derhjemme.

De tav begge to og hørte dog vist ikke de andre tale.

- Deres Hus, sagde Gerda og saá fremfor sig: er det stort?

- Ja, det er stort.

- Med Taarne? hun talte i en Tone.

- Nej, der er ingen Taarne. Men der er fire Søjler foran Døren. Fire hvide Søjler.

Gerda nikkede:

- Søjler, sagde hun: Søjler er saa smukt.

- Og naar jeg nu kommer hjem, bliver jeg helt alene i Huset.

Gerda smilede, med et Smil, der gled ud og kun blev som en Skygge over hendes Ansigt:

- Alene med Ane.

- Ja, med Ane.

Fru Jespersen, der var naaet til den syltede Frugt som hun nød i glade Maader, sagde:

- Aa, Gerda, her er det eneste Madsted i Sognet. Andre Steder maa man nære sig mere kun med det aandelige.

Og hun lagde til, dumpende tilbage til at rejse, for det senere havde hun ikke hørt:

- Ja vist, Gerda vil gerne rejse. Men da hun sidst var i Fredericia med Nattoget, blev hun borte i den Smule Stimmel, og da vi fandt hende igen, rystede hun af Befippelse.

- Skaal min Pige, sagde Fru Jespersen og skyllede Frugten ned.



De andre vedblev at tale om Spinderiet, og Uhrmageren sagde:

- Ja, Laarentzen, det er s'gu dejligt at se dine Arbejderes Unger. Det glæder mig mangen en Gang, naar jeg kommer ud og rundt ved Boligerne.

- Hva', Doktor, det var en nem Sygekasse at faa fat i, sagde han:

- Skaal, Doktor, det var Satan saa fine Knapper De har i Deres Skjort' ...

- Ja, ikke sandt? sagde Doktoren og fremskød sit Skjortebryst, der var prydet med to store Porcelænsknapper med paamalede Forglemmigejer:

- Det er Madames Arbejde - -

- Ja, sagde Tobakshandleren: De er svært flink til det Maleri, Fru Raabel. Men hvad faar vi saa for Billeder i Foraaret i Kunstforeningen?

Fru Raabel vidste det endnu ikke. Men hun haabede, man kunde skaffe no'en "ung Kunst".

Lorentzen talte om, at efterhaanden naaedes det vel: at faa Arbejderne her ud paa Landet i en bedre Luft.

Fru Jespersen vendte sig til Joán:

- Hvad tænker De paa? sagde hun, som om hun gav ham et Dunk i Ryggen.

- Tænker? sagde Joán: jeg hører efter og tænker paa derhjemme.

- Aa, sagde Fru Jespersen: jeg kender ikke andet til Ungarn end Maurus Jókai og en Czardás, jeg saá dem danse i Sommerrevyen i Kolding ...

- Ungarn er ikke mit Fædreland, sagde Joán: mit Fædreland er kun Øen.

- Ja, det har De sagt, sagde Gerda og saá op paa ham.

- Øen, sagde Fru Jespersen: hvad for en Ø? Det lyder som i et Eventyr.

- Ja, sagde Joán og talte sagtere: som i Eventyret om de Forbandede.

Gerda gentog det:

- Om de Forbandede?



- Det er et serbisk Eventyr, sagde Joán, og hans halvlukkede Øjne saá frem: om en fortryllet Ø, hvor ingen Kvinde lever, skønt alle dens Mænd de længes.

- Hvorfor henter de sig ikke no'en Kvinder? sagde Fru Jespersen og lo.

- Det kan de ikke, Frue, sagde Joán: Kvinden skulde komme til dem. Men de syv Dødssynder bevogter dem.

- Men saa kommer der en Kvinde alligevel? sagde Fru Jespersen.

- Ja, sagde Joán: hvis en Kvinde kunde elske en Mand, som er stum og som er blind og som ikke har Øren - da er Fortryllelsen hævet.

- Det kan en Kvinde, sagde Præstens Frue; med ét alvorligt.

De tav et Øjeblik.

- Hvor ligger Deres Ø? sagde Gerda.

- Den ligger i Donau, sagde Joán, og hans Stemme ændredes: Men den findes ikke paa Kortet.

Og han fortalte, i langsommere Sætninger, om hvordan den laa, dér paa alle de Landes Grænser. Om Slottet og Vinbjerget, hvor Violerne blomstrede om Foraaret, og Møllen, yderst paa Pynten. Og de Ulykkelige, som Lovene forskød og som søgte Tilflugt.

Joán blev ved at tale næsten som han talte til sig selv, eller han vidste ikke, at han talte til en anden.

- Og den Ø ejer Deres Slægt? sagde Fru Jespersen.

- Ja, sagde Joán: Vi har ejet den sekshundrede Aar.

- Og dér tog Deres Fa'r Deres Mo'r hen - fra Vejle.

- Ja.

Fru Jespersen sad et Øjeblik. Saa sagde hun:

- Hvor to Mennesker maatte kunne blive lykkelige paa Deres Ø.

Forbavset, som ved det, man aldrig har tænkt, slog Joán Ujházy sine Øjne op:



- Lykkelige?

Og et Nu efter sagde han:

- Ja, det er sandt.

Gerda havde ikke talt. Men Vipperne paa hendes Øjenlaag sitrede som hos En, der ser mod Lyset, eller som hos nogen, der skal græde.

Men skyllet fra Stemning til Stemning hastigere end nogen Tid i sit Liv - og uden at han vidste ret, hvordan eller hvorfor - talte Joán igen om sit Hjem, brattere og kortere:

Om Sprogene, der blandedes, og ingen kunde ét, og om Hadet, der brød ud, og Slagsmaalene, dér, hvor alle var landflygtige. Og man tog Rovdrift af Jorden, som var Ingens Hjemstavn og som de alle forbandede.

- Uh, sagde Fru Jespersen: De skræmmer med Deres Ø.

Men Joán, der havde tiet, sagde:

- Men kan De da ikke forstaa ... nu, hvor jeg kender Mo'rs Fædreland.

- Jo, sagde Præstens Frue.

Og Joán, der atter skiftede Tone, sagde med et Smil:

- Her, Frue, kunde Menneskene blive lykkelige.

- Det er sandt, sagde Forstanderen, der kun halvt havde hørt: i dette Land kunde alle være lykkelige.

- Men, blev han ved: de fra Søndenaa er vor Velmagts Vagt.

Han bøjede sig frem mod de to Mænd med de sorte Kraver og Kvinderne for Bordenden, som ikke bevægede deres Ansigter.

De havde alle tiet et Nu - da Fabrikant Lorentzen begyndte at tale om en Udvisning, mens de sortkravede Mænd svarede langsomt, med sært enstonige Stemmer, som læste de op af en Bog.

Joán havde bøjet sig frem og betragtet de forandrede Ansigter langs Bordet:

- Hvem er det? spurgte han Og Frøken Gerda sagde, og hendes Stemme havde et andet Fald:



- Det er Sønderjyderne.

Fru Jespersen lagde til og talte halvsløret:

- Der er kommet mange.

- Men nu vil vel Gendarmerne notere dem ved Grænsen.

Joán sagde - og vidste ikke selv, at hans Stemme lød som de andres -:

- Min Mo'r og Ane talte saa tit om Krigen - da var hun Barn ... men hun huskede det saa godt.

Joán betragtede atter Sønderjydernes Ansigter.

- Hvor de maa længes, sagde han.

- Hvordan, sagde Fru Jespersen.

- Jo, sagde Joán (og Fru Jespersen forstod ham ikke) for deres Fædreland er jo til, og de er kun skilt derfra.

Som om kun det ene Ord havde naaet hende, sagde Gerda og vendte ikke Hovedet:

- Længtes Deres Moder meget?

- Ja, sagde Joán: hun længtes Og de tav begge, saa to Gange maatte Forstanderen sige:

- Men heller ikke Søndenaa faar Hr. Greven at se.

Anden Gang hørte Joán det og med en meget klingende Stemme svarede han:

- Jo, Hr. Forstander, naar jeg kommer igen.

Frøken Gerda havde paa én Gang løftet begge sine Hænder næsten i Højde med sit Ansigt, mens Fru Jespersen brød ud:

- Aa ja, det skulde De gøre - komme her en Sommer. Saa er her saa dejligt.

Og Forstanderen sagde:

- Ja, De burde sandelig se Mødrenelandet om Sommeren.

Alle greb de Tanken, talende ned til Joán, indbydende ham alle - mens kun Købmand Johansen blev ved at tale om Udvisningerne med de to Kvinder, der i deres sorte Silkeliv var ret op og ned, som var ogsaa de udtørrede til Mænd.



- Ja, komme sku' De s'gu, raabte Uhrmageren: Vi ska' være go'e ved Dem.

- Og paa Fabrikken er der Gæsteværelser, sagde Fru Raabel og bøjede sig kært over mod Fru Lorentzen.

- Ja, Hjerterum har vi, sagde Fru Lorentzen og nikkede tilbage.

De talte alle om Sommeren og om Udflugter og Skibelund Krat og om "Modersmaalet".

- Det Værk blev skabt i en god Time, sagde Forstanderen.

Men Lægen sagde:

- Nej, nej, det nytter ikke og det nægter jeg ikke - om Sommeren faar jeg Hjemve efter Skodsborg; og Uhrmager Larsen sagde:

- Ja. Jeg ta'er nu osse en Gang imellem over og ser paa Dyrehaven. Den er køn saadan en Formiddag, naar Dyrene græsser.

Men Tobakshandleren sagde til den ene Sønderjyde:

- Jeg synes nu, at Christiansfeldt er Fa'en saa nydeligt.

De talte alle om Dyrehaven og Eremitagen og Landstederne. Fru Raabel havde jo haft sine lyseste Dage dér, hos sin Onkel, Etatsraaden, ved Springforbi, hvor hele Huset var fuldt af Musik.

Men Fru Jespersen, der dog selv var Københavner, forsvarede Jylland:

- Aa nej, aa nej, maa jeg be' om Jylland ... jeg véd ikke ... men Jylland er saa stort. Det hænger sammen med Verden ... og saa ser man saa langt, helt ud til Lyngen.

- Nej, der er ikke noget dejligere, sagde hun: end at staa paa "Bjerget", naar Solen er gaaet ned Joán havde smilet:

- Og, sagde han og talte til Gerda: hvor synes De der er dejligst om Sommeren?

- Jeg, sagde Gerda (og maaske havde hun ikke hørt ret meget af, hvad der var talt) ... jeg ... jeg synes, det er kønnest, naar Mosekonen brygger.



Hun tav et Nu:

- For saa tænker man paa saa mange Ting ... eller man tænker slet ikke.

Joán havde nikket:

- Men der er dog smukkest ved Munkebjerg, sagde han.

- Ja, sagde Gerda og vilde le: det er der.

Paa en Gang var det, som Samtalen gled ud, og man hørte Fru Raabel, der talte til Kandidaten og endnu var ved Springforbi - da Uhrmageren løftede sit Glas:

- Ja ja, sagde han og hele det kuglede Hoved svedte: et Glas ska' der nu drikkes. Karen Post ska' s'gu mindes. Ære være hende.

- Ja, sagde Broderen: Ære være hende De to Brødre drak, og de andre fulgte efter, mens der et Øjeblik blev stille i Stuen.

- Ja, sagde Tobakshandleren: hun var sejg og tro.

- Til hende gik man, naar det kneb, sagde Uhrmageren og nikkede ned til Gerda.

- Ja, sagde Gerda stille.

- Hvem er Karen Post? spurgte Joán, der havde set om imod hende.

- Det er jo Oldemo'r.

- Ja, sagde Uhrmageren, jeg husker hende saa grant. Det var den sidste Aften, hun flyttede sine Ben. Jeg kom ind hernede i Boden, og dér stod hun og havde talt Kassen op og havde faaet tændt sit Tællelys ..

- Hun sku' jo gaa i Seng ved sit Tællelys Han skiftede igen Tonen:

- Naa, Karen Post, De holder ud, si'er jeg saa, De gi'er'en ikke op, si'er jeg saa ... Nej, Jørgen Larsen sa' hun saa, En maa staa paa sine Ben, sa' hun saa og var li'esaa fast i sit Ansigt,.til En falder.

- Og saa gik hun op ... med sin Praas ..,

- Og saa om Morgenen var hun død.

- Det er s'gu den kønneste Død, jeg har kendt, sagde Uhrmageren:



- Men hende er det s'gu, der har bygget Bulen, sluttede han.

Der var stille endnu. Kun Doktoren sagde nogle Ord - da Købmand Johansen rejste sig:

- Ja, saa be'r vi vel ta'e til Takke, sagde han.

Men idet Gerda rejste sig, saá hun op paa Joán og sagde - og det lød, som havde hun al den Tid kun tænkt paa det -:

- Hvor det maa være dejligt at eje Deres Ø ...

- Eje hvordan?

Gerda smilede:

- Dér maa man da kunne gøre alle lykkelige.

- Lykkelige?

Joán havde bøjet sit Hoved frem og det var, som alle Bordets Lys straalede over hans Ansigt.



- Tak for Mad, sagde Fru Jespersen lige ved Døren og lo til Joán.

- Tak for Mad, gentog Joán og saá ikke hendes Haand.

De raabte alle Tak for Mad og de trykkede alle Hænder.

- Velbekomme Greve, sagde Uhrmageren.

- Velbekomme, sagde Joán og hørte det ikke selv.

- Ja, det er jo Landsens Skik, sagde Fru Raabel, der var trængt frem til Joán med sine Spillehænder.

- Velbekomme, sagde Joán, og havde bestandig det samme Skær i sine Øjne..

Fru Raabel var allerede begyndt at tale - som den der endelig faar Tag - om Æren for saadan et lille Sted og Glæden og at han vilde spille Mendelssohn:

- Lykkens Musik, sagde Kapelmusikus Green.

Joán gav sig til at le, overmodigt, næsten uforskammet, som en tyveaarig:



- Havde han nogensinde været lykkelig, sagde han og begge Tommelfingre sad i hans Vestehuier.

Fru Raabel gav sig, muligvis lidt forvirret, ogsaa til at le, mens Uhrmageren, der hørte Joáns Latter, kom hen imod ham:

- Velbekomme, Koncertgiver, sagde han og tog med sine Næver begge Joáns Hænder: De er s'gu et herligt Menneske.

- De ogsaa, sagde Joán og beholdt Uhrmagerens Hænder, der svedte.

- Drikker vi paa det, sagde Uhrmageren.

- Ja, men jeg skal spille, Hr. Larsen, sagde Joán der huskede de fremmede Navne som den, hvis Hjerne paa én Gang kan huske alle tusinde Ting.

- Vi nipper, sagde Larsen og skænkede i et Par smaa Glas:

- Det er Johansens den bedste, sagde Larsen: her er man s'gu ved Kilderne.

- Skaal, Koncertgiver ... Hej, Bestyrer, De ka' være Vidne ... Naa, han hø'er'et ikke. Saa Skaal, Koncertgiver.

- Skaal, Hr. Larsen.

Hr. Larsen drak ud. Rundtom talte og drak og lo de. Doktoren, der var en Tusindkunster, jonglerede med to Likørflasker.

- Tab dem ikke, tab dem ikke, sagde Gerda, hvis Ansigt lyste.

Cigarerne var blevet tændt og Røgen laa allerede over Stuen som en let Damp.

- Tab dem ikke, tab dem ikke.

Den anden Tvilling slog bagfra Joán paa Skulderen:

- Ja, Koncertgiver, her ka' man lære at være glad.

- Ja, sagde Joán og lo igen, som maatte han bestandig le.

- Det har De Ret i, Larsen, raabte Doktoren, der svingede Flasken ind under sin Arm og greb den over sin Skulder:

- Det kommer af, at vi har skyldfri Hjerter.



Joán havde vendt sit Ansigt mod Gerdas:

- Tab dem ikke, raabte uvilkaarlig ogsaa han.

Og han og Frøken Gerda kom paa én Gang til at le - sammen, ad Likørflasken, der stadig fløj; da en Haand rørte ved Joáns Arm, og Fru Jespersen sagde og forestillede en slank Mand med et skægløst Ansigt:

- Det er min Mand.

- Saa kom De dog, Hr. Pastor.

- Ja, jeg naaede herhen, sagde Præsten: jeg vilde jo gerne følge min Kone.

Og henvendt til Fruen sagde han:

- Hun gik bort saa stille og kønt, Du.

Gerda kom til:

- Men, Hr. Pastor, De ska' ha'e no'et at spise.

- Hun er død, sagde Fru Jespersen.

- Er hun? sagde Gerda - men det samme Smil laa straalende helt ud over hendes Træk -: Aa, hun var saa god og rar. Hun tænkte da paa alle Mennesker.

- Ja, Dem holdt hun af, sagde Præsten.

- Aa, Herregud ja, naar man var der til Kaffe - og Fru Jespersen lo halvt -: og hun var kommen til Sæde paa sin Forhøjning og begyndte paa sit:

- Ja, Gerda-Skat er kær. Lille Fru Jespersen, er hun ikke kær ... men vi skulde ha'e hende gift.

- Det er som Ane, sagde Joán.

- Ane? spurgte Præsten.

- Det er min Barnepige.

Rundtom blev de ved at tale og le. Uhrmageren gik omkring og skaalede i hver Gruppe, standsende med sit Glas i Haanden:

- Hør, han er et herligt Menneske, sagde han og nikkede, lige ind i hvert Ansigt.

- Skaal, Laarentzen Og han gik videre.

Støjen slog op omkring dem, mens Fru Jespersen sagde til Joán:

- Vil Ane ogsaa ha' Dem gift?



Gerda var gaaet et Par Skridt, men Præsten blev, og ogsaa Gerda blev staaende.

- Aa, sagde Joán, og hans Stemme fik som i Ly af Støjen en egen Klang: hver Gang jeg kommer hjem og hun ta'er imod mig i Orsówa, ser hun paa mig og stikker det store døve Øre op til min Mund, og jeg raaber - for jeg véd, hvad det er, det gælder -: "Nej, lille Ane" ... "Aa, Herregud", siger saa Ane, "aa, Herregud" ...

- Stakkels Ane, sagde Fru Jespersen.

- Ja, stakkels Ane! ... og Joán lo pludselig sagte.

Ogsaa Præsten lo, uden at vide hvorfor. Men Gerda sagde og tog hans Haand:

- Nu skal Pastoren spise ...

- Ja, sulten er jeg blevet, sagde Hr. Jespersen: Hvor De er kold om Hænderne.

- Aa, nej.

Men Fru Jespersen, der fulgte efter dem med Joán sagde:

- Gerda, Du bli'er altid kold af Glæde.

Uhrmager-Tvillingen var naaet videre. Han stod foran Bestyreren og nikkede ham ind i Ansigtet med samme Overbevisning:

- Skaal, Bestyrer. Men véd De hva' .. han er et herligt Menneske.

Fru Jespersen og Joán var standset i Døren til Spisestuen. Der var dækket til Præsten ved et Hjørne af Bordet. Det skulde gaa i en Fart, og Gerda, der stod ved Siden af ham, smurte Maden, mens Pastoren spiste.

Faster Grethe bød, lavmælt og knoklet, af alle Fade paa én Gang.

- Tak, lille Frøken, Tak, lille Frøken, sagde Præsten.

Joán stod lænet til Dørstolpen og saá paa den spisende Præst. Gerdas Hænder løb saa hjemmevant over den hvide Dug. Fru Jespersen spurgte sin Mand om Begravelsen:

- Naar den mon skulde være?

- Paa Mandag vel, sagde Præsten.



- Nej, sagde Fruen, Du ka' tro, det bliver Søndag For Familien fra Kolding kan da bedst komme en Søndag.

- Tak, lille Frøken, Tak, sagde Præsten henvendt til Fasteren: alle Fade var kommet ind igen.

- Frue, sagde Joán og flyttede ikke sine Øjne:

- Hvor Liv og Død her er gode Venner.

Fru Jespersens Ansigt blev i et Nu alvorligt:

- Men er det ikke Maalet?

- Jo, sagde Joán, og de tav.

- Nej, nej, Hr. Pastor, Filet'en maa De smage - den er fra Kolding.

- Ja, Henrik, Maden - og Fru Jespersen lo igen - er kommet fra alle Kanter ...

- Vist ej ...

- Jo, min Pige, det er den, og, ih, min Pige, hvor har Du været bange. Men jeg sagde - hun vendte sig mod Joán -: Vil han ikke spise, maa han saamæn la' være.

- Var De bange for mig?

- Ja, sagde Gerda og hviskede, saadan hastigt: Og De spiste heller ingenting.

- Men nu er jeg sulten, sagde Joán og slog sig ned paa en Stol.

- Er det sandt - og Gerdas Ansigt lyste - vil De ha'e et Stykke?

- Ja Tak.

Gerda lo:

- Hvor det var dejligt ... med hvad?

- Med ligemeget.

De lo begge to, mens Gerda smurte - saa til Pastoren og saa til Joán.

- Nu morer Gerda sig, sagde Fru Jespersen.

- Ja, sagde Gerda og rakte paa en Kniv et Stykke til Joán.

- Det er næsten li'esaa godt som at spise i Køkkenet, lo Fru Jespersen.

- Ja, sagde Gerda og blev ved, som Forklaring til



Joán: For jeg holder saa meget af at spise i Køkkenet.

- Jeg med, sagde Joán: for jeg maatte ikke - som Barn. Men jeg løb altid ud til de to Kokke.

- Kokke? gentog Gerda, som var Kokke noget forunderligt.

- Ja, vi havde jo to, sagde Joán, der spiste. Det var Rumænere.

- Rumænere skal være saa kønne, sagde Fru Jespersen.

- Kære Jomfru, blev hun ved: jeg faar igen Appetit af at se paa de andre.

Og Fru Jespersen begyndte, med en lang Arm, at smøre selv.

- Deres Sprog skal være saagodtsom Latin, sagde Præsten, der talte om Rumænerne.

- Ja, det er næsten Latin.

- Hvor De kan mange Sprog, sagde Gerda og talte i samme Tone, som da hun sagde "Kokke".

- Mange og ingen.

Fru Jespersen, der lagde Filet ovenpaa Smørrebrødet og Tomater ovenpaa Filet'en, sagde:

- De har allerede gjort Fremskridt i Dansk.

- Synes De? sagde Joán og saá smilende frem over Bordet:

- Nu skulde vi slukke Lysene, saa vi sad alene under Lampen.

- Ja, sagde Gerda: det gør vi.

Og hun og Joán løb rundt og slukkede alle Lysene.

- Puh,

- Puh,

- Puh,

med lange Pust ind i hver Flamme.

- Men hvad tænker Fa'r, sagde Gerda pludselig og standsede foran det næstsidste Lys.

- Og Bestyreren? sagde Fru Jespersen.

- De tænker, vi har det rart, erklærede Joán, der atter sad ved Bordet.



- Ja, sagde Gerda og gjorde en Bevægelse med sine Læber, som pustede hun en Sæbeboble.

Gennem Døren lød Selskabets Stemmer. Tvillingerne talte højest.

Joán saá frem over Bordet, hvor den hvide Lyskreds af Lampen skinnede med sine Damaskesstjerner:

- Aa, nu skulde Ane se os!

En Stol blev rykket ind ved Siden af Joán - og Grev Holstein, som ingen havde hørt komme, satte sig paa den med et Plask:

- Her har Du det rart, sagde han.

- Erik.

- Godaften, Frøken. Godaften, Hr. Pastor - og til Fru Jespersen nikkede han -: Ja, jeg gik denne Vej I Stuen var Stimmelen s'gu for tæt.

- Greven er velkommen, sagde Gerda og bøjede Hovedet.

Grev Holstein lo og saá ud over Fadene:

- Dette var en behagelig Mad.

- Vil Du osse ha'e? og Joán lo.

- Ja Tak, sagde Holstein, hvis Du byder.

- Det gør vi, sagde Joán, og han drejede sin Stol og aabnede Buffeten og tog et Glas ud og Tallerkener ud - mens de lo.

- Ogsaa en Gaffel, sagde Frøken Gerda.

- Og en Kniv, sagde Erik.

- Her er de, sagde Joán, der havde fundet dem i Skuffen.

Erik spiste, og Fru Jespersen snakkede. Joán sad og saá paa Erik: han havde det samme gamle Tag, naar han spiste, og førte Maden saadan med et Snub ind i sin Mund, men hans Fingre var blevet mere svære.

- Véd Du, Joán, det minder om Michel, ikke? ... naar vi stak fra Kostholderen og spiste paa Knejpe.

- Tak, sagde Fru Jespersen.

- Det var det dejligste, vi vidste, sagde Grev Erik.

Og han fortalte om Bagstuen: Husker Du, husker Du, tæt ved Luxembourg, hvor de havde gemt sig, for at



ingen skulde "dage" dem, og de spiste røgede Normanner-Sild, for de lugtede af Danmark.

- Men han gik forresten mest for sig selv og lukkede Øjnene, sagde Grev Holstein om Joán med sit gamle halvmisfornøjede Nik.

Frøken Gerda havde støttet Hagen paa sin Haand, saa det lille opadvendte Ansigt laa i Lampens Lys:

- Du levede s'gu altid, Joán, saadan paa Siden af os andre.

De lange Øjenhaar var langsomt gledet ned mod Frøken Gerdas Kind.

- Men saagu holdt vi af ham, alligevel.

- Skaal, Joán.

Grev Holstein drak, og da han satte Glasset, sagde han:

- Hør, Frøken Johansen, mon min Rhinskvin er kommen hjem?

Der fo'r en hastig Rødme op i Joáns Ansigt, men Frøken Gerda sagde blot, med en umærkelig Drejning af Hovedet:

- Det véd vist Bestyreren, Hr. Hofjægermester.

Joán lo, som en Dreng - af en Glæde, han næppe selv forstod.

- Hvad ler Du af? spurgte Holstein, der selv var blevet hel forvirret.

- Af Dig.

- Naa, sagde Holstein (og havde dette her ligesom en stor og skikkelig Hund ved sig), det ka' der vel osse være Grund til.

Men endnu forvirret over sin egen Bommert sagde han:

- Men den bedste Tid var dog, naar Du spillede.

- Ja, sagde Joán, saa godt Du kunde følge mig. Du Erik, har altid fornummet Musik.

- Du har vel lært mig'et, sagde Erik. Og hans Fingre begyndte at spille paa Bordet ligesom paa et Klaver:

- Hvordan var'et nu, den gik, Hanas Vise ...



Joán nynnede den, og Holstein nynnede med, mens han stadig bevægede sine Fingre henover Dugen - glidende over og skiftende Melodien, nynnende en ny, mens Joán faldt ind og Fru Jespersen, halvt leende, kvad med:



Danmark, dejligst Vang og Vænge,

lukt med Bølgen blaa,

hvor de voksne danske Drenge

kan i Leding gaa - -

De sang højere, med glade Stemmer, mens Uhrmageren kom frem i Døren:

- Nu synger s'gu Greverne, raabte han ind til de andre.

Og paa én Gang sang de alle, stimlende sammen, i begge Stuer - stærkt og højere, mens Holstein standsede og Joán havde rejst sig:



Mod de Sakser, Slaver, Vender,

hvor man dem paa Tog hensender, -

Én Ting mangler ved den Have:

Ledet er af Lave.

Joán var gaaet frem. Fra Spisestuens Halvmørke saá han ind mod dem, der sang. De fleste havde sat sig. Med Ansigterne ind mod Rummet sang de ud i Luften:



Efter Ønske vokste Volden

Dannevirke kaldt

som har mangen Tørning holden

til den slet forfaldt.

Pastoren sang med, dæmpet, frem over Bordet:



Ledet, sagde Dronning Thyre,

har vi hængt, Gud Vangen hyre,

at den ingen Fremmed bryder

eller Hofbud byder.

Sønderjyderne stod op. De sang med løftede Ansigter og saa langsomt. Den ene Frue havde lagt sin ene Haand ovenpaa den anden foran sit flade Bryst.

Joán rørte sig ikke.

Uhrmageren sad endnu med halvt løftet Haand og holdt et Glas, som han havde glemt:





Dannemark vi nu kan ligne

ved en frugtbar Vang,

hegnet trindt omkring. - Gud signe

den i Nød og Trang!

Gerda vidste ikke selv, at hun paa Taaspidserne var gaaet hen mod Joán.

Mens de blev ved at synge, alle altfor langsomt, lød det i Skumringens tunge Luft saa besynderligt, næsten som Sangen i en Krypt:



Gid som Korn opvokse Knægte,

der kan frisk mod Fjenden fægte

og om Danebod end tale,

naar hun er i Dvale.

Sangen døde hen, men ingen talte.

Købmand Johansen stod i Døren mellem begge Stuer Det var, som blev han større, fordi han stod paa Tærskelen.

Saa sagde Gerda, som om hun gættede Joáns Tanker, og vendte Ansigtet halvt op imod ham:

- For Fa'rs Fa'r døde ved Dybbøl.

- Faldt han? sagde Joán sagte som hun.

- Ja, den femtende April.

Og lidt efter sagde hun og nikkede langsomt:

- Han blev skudt.

- I Skanserne? spurgte Joán og talte som hun.

- Ja, i Skansen.

Inde i Stuen havde de ikke talt. Det var Fru Lorentzen, der begyndte at synge igen. Hendes Stemme var skær og fast. Fru Jespersen faldt i, siddende ved Siden af sin Mand. De sang begge to med Ansigterne vendt op mod Lampen.

Lidt efter brød alle ind, saa Sangen steg:



I Danmark er jeg født, dér har jeg hjemme,

dér har jeg Rod, derfra min Verden gaar.

Du danske Sprog, du er min Moders Stemme

saa sødt velsignet du mit Hjerte naa'r -



- Den kan jeg, hviskede Joán.

- Kender De den? sagde Gerda, og hun smilede.

- Ja. Den sang min Mo'r.

Og, meget lavt, sang Joán med - kun Melodien uden Ord:



Du danske, friske Strand,

hvor Oldtids Kæmpegrave

staar mellem Æblegaard og Humlehave, -

Dig elsker jeg! - Danmark, mit Fædreland!

De sang lidt hurtigere, mens Forstanderen førte Sangen.

- Sig mig Ordene, hviskede Joán.

- Ordene?

- Ja.

De sang igen, mens Gerda sagte hviskede Sangens Ord, staaende tæt ved Joán, der atter sang, Ordene med - fangende dem fra hendes Læber:



Hvor reder Sommeren vel Blomstersengen

mer rigt end her, ned til den aabne Strand?

Hvor staar Fuldmaanen over Kløverengen

saa dejlig som i Bøgens Fædreland?

Den ene Sønderjyde havde lagt Armen ned om sin Hustrus Liv, mens Gerda blev ved at hviske Digtets Ord:



Du danske, friske Strand,

hvor Dannebrogen vajer, - ....

- Syng med, hviskede Joán.

- Jeg kan ikke synge.

- Aa, nok, sagde Joán.

Og ganske spædt, som var hun bange - mens det samme Lys kom over begges Ansigter - nynnede hun:



Gud gav os den, Gud giv den bedste Sejr! -

Dig elsker jeg! - Danmark, mit Fædreland!

Holstein sad med Hovedet støttet i begge Hænder og saá paa Joán, der sang:





Du Land, hvor jeg blev født, hvor jeg har hjemme,

hvor jeg har Rod, hvorfra min Verden gaar,

hvor Sproget er min Moders bløde Stemme

og som en sød Musik mit Hjærte naa'r, -

Erik Holstein blev ved at sidde og se paa Joán:

- Nej, det vidste man s'gu aldrig, for hvem Livet vilde sætte Agerhønen paa Bordet.

Joán havde bøjet sig for at gribe Gerdas de hviskede Ord. Deres Ansigter laa saa nær ved hinanden - da Sangen standsede.

- Det næste Vers? sagde Joán.

- Der er ikke fler.

- Ikke, sagde Joán, og han blev ved at smile.

Men pludselig vendte han sig:

- Nu skal jeg over at spille.

- Ja, sagde Gerda og havde glemt det, hvortil hun saa længe havde glædet sig:

- Det er Tiden.

- Ja, høje Tid, sagde Grev Holstein og rejste sig.

- Farvel saa længe, sagde Joán, og hastigt tog han begge Frøken Gerdas Hænder.

- Farvel, sagde Gerda og, brat kom det:

- Og Tak.

Hun havde sagt det ene Ord med en ganske lille Stemme, og Joán saá paa hende, som han ikke forstod Men saa sagde han - og igen saa hastigt:

- Nej, men nu skal j e g takke.

Og i et Sæt begyndte han at sige Farvel og gav Haanden, dem alle Haanden - og man kunde tro, han var befriet ved at komme bort og det var vel dog ikke det da han trykkede alle Hænder. Men foran Købmand Johansen blev han staaende og saá ind i hans Ansigt, som vilde han læse i det:

- Nu skal jeg spille, sagde han igen.

- Men Tak, føjede han til.

Og igen gav han Hænder til alle, Stuerne rundt.

- Farvel, Hr. Bestyrer, sagde han og blev ved:



- Farvel, Farvel ...

Til han var ude af Døren med Holstein.

Alle Stemmerne summede bag dem.

Joán og Erik kom ned paa Gaden. Der var helt fuldt af Mandfolk og Kvindfolk med løftede Skørter - under de elektriske Lamper.

- Halløj, halløj.

En Char-à-banc svang forbi ind mod Hotellets Aabning, saa nær, at Hjulene skurede næsten Grev Eriks Ben. Men fra Vognen raabte to Damestemmer:

- Er det Dem, Hr. Hofjægermester. Godaften - Godaften.

- Godaften, Frøken Halek, raabte Grev Holstein: Vil De køre mig over.

Endnu en Vogn kørte op, og den anden standsede.

Inde i Porten hørte man Olesens hæse Bas, og en Herre, der ærbødigt tog Hatten af, sagde:

- Her er livligt, Hr. Hofjægermester.

- Godaften, Hr. Landinspektør - ja, Fa'n ta'e mig, Karrusellen gaar.

Erik havde vendt sig og saá ned ad Landsbygaden, hvor Folk blev ved at komme - i Klatter - Bønder og Bønderkoner i Sjaler og Galoscher, under det elektriske Lys.

- Ja, sagde han: det er s'gu et underligt Land - det Land, vi lever i.

- Et storartet Land, sagde Joán og løftede sin Haand: Men skynd Dig.

Han drejede ind ad Porten, som Vognen spærrede.

Oppe hos Johansens begyndte de at spille. Klaverets Toner slog gennem de aabnede Ruder ud over Gaden.

Joán var standset: Skyggerne deroppe gled hen over de nedrullede Gardiner.

- Det er Fru Raabel, sagde Erik; jeg kender hendes Sommernats-Drøm.

- Her slipper vi ind, sagde Joán, og han løb ind i Porten foran den næste Vogn.



I Gaarden trampede Hestene, og der blev raslet med Seletøj, og de løb med Lygter.

- Jeg henter Violinen. Gaa Du derover, sagde Joán.

Han talte i saa korte Sætninger og løb ind i Gangen. Trappen tog han som i to Sæt.

Under ham skreg det med Olesens Bas:

- Jensen - til Helvede - Jensen.

Og Hr. Jensen løb imod ham ud fra en Krog, snurrende rundt paa sine Taaspidser som en Balleteuse:

- Om Forladelse - Gud, hvor bli'er her fuldt, sagde Hr. Jensen.

Joán kom op til Værelserne. Dørene stod aabne, og inde i Stuerne tog Damerne Tøjet af og havde bredt det over Sengene. Paa Tærskelen stod to unge Piger og trak hvide Handsker paa.

- Godaften, Godaften, hilste Joán.

Og de unge Piger saá ham og tav og glemte deres Handsker, og alle Hoveder kom frem for at se efter hans Ryg. Men d e to løb forskrækkede ind til deres Moder.

Joán lukkede sin Dør op.

- Greven kommer sent, sagde Berlineren, der gemte en tændt Cigar bag sin Ryg.

Joán gik hen til Vinduet: de spillede derovre endnu. Skyggerne gled hen over de hvide Gardiner. Joán havde lukket Vinduet op. Men Tonerne gled bort i Lyden af de Kommendes Trin.

Nogle Stjerner skinnede svagt paa den ganske blaa Himmel. Kun en eneste, lige dér, funklede saa stærkt.

Og som vilde han indsuge selve Himmelen med dens blege Stjerner og stirre ind lige til Gud Faders Skød... strakte Joán sit Hoved tilbage, mens den ene og eneste Tanke sang i alt hans Væsen. Den ene Tanke, der havde sunget siden da i hans Nerver og hans Hjerte og hans Hjerne (og han troede, det var den, som bar hans flyvende Fødder):

- Dér maatte man da kunne gøre alle Mennesker lykkelige.

- Alle lykkelige.



- Skabe Lykken og et Fædreland.

Det var ikke Vej og det var ikke Maal. Det var ikke Tanker og ikke Planer - kun som en Sang i hans Hjerte:

- Skabe Lykke og et Fædreland.

- Greven bliver syg, sagde Berlineren lige ved ham.

- Ja, sagde Joán og greb sin Violinkasse, som han svang.

- Har De Champagnen?

- Ja, sagde Berlineren og lagde til:

- Flottes Weingeschäft hier - haben alte Marken ... sonderbar.

Joán gik over Gaarden og gennem Salen og saá ingen.

Erik sad inde i Rummet med udstrakte Ben.

- Naa, er Du dér? sagde Joán: hvor er Haacke? og han tænkte ikke paa sit eget Spørgsmaal.

- Derovre, sagde Erik.

Og Joán saá (og saá ham ikke) Haacke, der ovre paa den anden Side stod foran en Nodepult med opslagne Noder og uafladelig krummede de udspilede Fingre, som om han vilde magnetisere Hr. Mendelssohns Aand.

- Hvad Fanden er det, han gør, sagde Erik og saá paa Hr. Hans Haacke som paa en Tudse uden Hale.

Men Joán svarede ikke. Med Violinen i sin Haand stod han foran "Skumringen" og smilte.

Berlineren slog Champagnen op i Glassene.

- Det er nu rart, her er en Stol, sagde Erik og tømte sit Glas.

- Ja, sagde Joán ,og han saá med det samme stille Smil rundt paa alting.

Holstein havde siddet og set paa Joán, der stod saa slank, med Brystet frem. Saa sagde han og drak:

- Hvor faar Du dine Klæder syet?

- Disse er fra London, sagde Joán, der med Violinen i sin Haand gik rundt som fra Møbel til Møbel og fra Stol til Stol.

- Ja, Møblerne er nydelige, sagde Erik.



- Ja.

Og som om de havde Magt til halvvejs at mødes i deres Tanker, sagde han, ligesom i en anerkendende Tone:

- De gaar nu i det Hele godt i deres Stuer derovre.

- Hvem? og Joán vidste godt, hvem han mente.

- Disse Johansens.

Joán svarede ikke. Støj og Stemmers Lyd trængte ind fra Salen.

- Panden er køn paa hende, sagde Holstein, der blev ved at tale med smaa Pauser, ganske som i gamle Dage, naar de laa ved Siden af hinanden, paa deres Senge i Sovesalen.

- Men Øjnene var kønnere paa Søsteren, sagde han.

Joán strøg sagte Violinens Strenge.

- Og Ryggen, den var flottere Joáns Bue strøg over Strengene, som søgte den om Toner, der vilde sammenføjes:



I grønne Øer, mit Hjertes Hjem hernede, -

Dig elsker jeg - Danmark, mit Fædreland!

- Mon de er kommen? sagde Joán pludselig og stod op.

- Det hjælper vel, sagde Erik Joán stod ved Hullet i Døren. Han saá hen over de forreste Bænkes lystklædte Damer:

- De er ikke kommen, sagde han.

- Hvem? spurgte Erik.

- Damerne, sagde Joán og blev ved at se derud.

Længere nede var der Rader, hvor Mænd sad for sig og Kvinder for sig. De var alle sortklædte. Men bagest, trykkede sammen og klemte sammen, sad der lutter Unge, Piger og Mænd, med fremstrakte Hoveder eller Hagerne støttede i Hænderne, i lyttende Stillinger, som om de allerede trænede sig til at lytte.

Men næsten ingen talte.



- Hvor de er stille, sagde Joán.

- Ja, sagde Erik: naar de først kommer ind, bli'er de forsigtige.

Men nu kom de - dér var Uhrmageren: hvor havde han et godt Ansigt. Og Tobakshandleren, der skubbede sin Mave frem gennem Trængslen ved Sidevæggen; og Doktoren med en Stol og Fru Raabel ...

- Nu har vi dem saagu', sagde Erik, som stod ved det andet Hul i Døren.

- Ja, sagde Joán og havde ikke hørt, hvad han sagde, mens han blev ved at se mod Salen:

Fru Jespersen stod alene nede ved Døren,

Og dér paa anden Bænk sad dog allerede Hr. Johansen.

En Herre i en meget udenlandsk Vest og rødslipset var kommen ned fra Scenen:

- Skal der tændes? spurgte han paa Tysk. Det var Elektrikeren fra Itzehoe.

- Men, Gerda, sagde Fru Jespersen nede ved Døren: saa Du kommer sent.

- Ja, jeg gør.

- Hvad skulde Du ogsaa klædes om for? sagde Fru Jespersen, der sprang i Tanken:

- Min Pige, det gik jo storartet ...

- Synes Du? sagde Gerda og hun lagde til (og sagde, hvad hun havde tænkt, det eneste, hun havde tænkt i alle disse tredive Minutter):

- Han gik saa hastigt ...

- Kære Gerda, sagde Fru Jespersen, og nu var de oppe gennem Midtergangen: Det er altid saadan, naar Kunstneren springer op i dem.

Og mens de kom ind og satte sig, Frøken Gerda ved Siden af sin Fader, hviskede Fru Jespersen, der havde overskuet Salen:

- De er her alle -, ogsaa Fru Raabels Kyllinger.

- Skal vi tænde? gentog Herren med den noget overdrevne Vest.

- Ja, sagde Joán, og han vendte sig ikke.



- Hvor hun var bleg.

- Hun er nydelig, sagde Holstein, og i en Tone, som om han forundret vejede den hele Familie Johansens Mærkværdigheder, sagde han:

- Og hun er saagu' osse hjemme i Klæderne.

Købmand Johansen havde rejst sig og var gaaet hen til Scenedøren, som han aabnede.

- Ja, sagde han med sin langsomme Stemme: saa mener jeg, de er kommen.

- Tak.

- Men De kommer da ind - og Joán smilede -: med Formanden.

- Tak, sagde Købmanden: hvis vi ikke forstyrrer.

Og idet han gik, sagde han:

- Ja, naar de nu bare vilde sidde stille.

- Det gør de nok, sagde Joán og han lo Joán løftede sine Arme:

- Hvor er Haacke, sagde han som en Feltherre, der kalder sine Tropper.

- Her.

- Farvel, sagde Joán med Benet paa den lille Trappe.

- Lykke, sagde Erik og lod, som han spyttede efter Joán tre Gange.

Men Joán lo ham straalende lige ind i hans Ansigt:

- Kom saa, raabte han til Haacke.

Grev Erik gik ud til sin Plads.

Men da han var gaaet, raabte Joán, fra Scenegulvets Rand, til Berlineren:

- Alex, bring mer Champagne - ind ad Bagdøren - og Glas.

Og han var inde.

Han søgte at se og han saá ingen. Rampen skilte ham fra dem i Mørket.

Saa kaldte Klaveret paa ham.

- Jo, d e r sad Erik ... og d e r - - de andre.

- Hun havde foldet sine Hænder over sit Knæ og bøjet sit Hoved Nu faldt han ind.



Han vidste ikke, han tænkte ikke, hørte kun Tonerne stige - svulmende stige og stige, svulmende folde deres brede Vinger ud:

- Bredden - Bredden, den han aldrig havde naaet ...

Lykkelig fulgte han, over sit Hoved, Tonernes Slag - som en Fugleflok foran hans aabnede Øjne.

Og pludselig ramtes han - og Violinen sang højere - af en eneste Tanke:

- Kan Du naa mer, Jens Lund.

Og i næste Nu vilde han se - se d e r u d og kunde ikke og spillede videre ...

hyllet ind i sine egne Toners Ild, som stod han paa et lysende Baal.

Det var forbi. Hans Liv havde siddet i hans Hænder.

Han havde nede i Rummet kastet sig i en Stol.

Erik kom ind og stod foran ham. Han var helt bleg i Ansigtet.

- Er Du blevet saa stor? sagde han, og der hang et Par Taarer i hans Øjenvipper.

- Ja, sagde Joán: iaften spillede jeg for at sejre.

- Er det Hurra, de raaber? sagde han, og af Træthed smilede han, næsten som et lille Barn.

Dernede dundrede de og raabte de og trampede de.

- Kom, kom, raabte Haacke.

Joán var derinde.

- Dér sad hun - som før, som om hun slet ikke havde rørt sig, med bøjet Ansigt. Jo, Handskerne havde hun taget af. De blottede Hænder laa foldede. De var ligesaa blege som hendes Ansigt - hendes lille Ansigt.

Joán var ude igen.

- Kom, kom, raabte Haacke.

- Nej, nu vil jeg ikke mer, sagde Joán, der stod paa Scenegulvets Rand ved Siden af Erik.

Og Holstein sagde:

- Det var skønt, Du, og endnu betaget lagde han



Haanden ind om Joáns Liv, trykkende ham ind til sig et Nu, som kunde han have været en Kvinde.

- Champagne, Alex, raabte Joán og lod sin Haand glide hen over Eriks Haar.

- Nu skal vi drikke med Formanden.

Døren blev lukket op. Men det var Hr. Jensen, der kom. Han bar en stor Bakke, fuld af Blomster, mens han snoede Overkroppen som en -Slange.

- Nej, hvor den er smuk, sagde Joán og løftede en Buket af Orkidéer op imod sig.

- Ja, den er s'gu køn, sagde Holstein, næsten i en Studsen.

Joán havde læst paa Orkidéernes Kort:

- Med vor Tak. Fra Bestyrelsen.

- Hvor lille Haandskriften var og ligesom tøvende.

Men hvert enkelt Bogstav smukt.

- Den er fra Bestyrelsen, snoede Hr. Jensen sig.

- Og den her fra Fru Raabel, sagde Holstein og tog tre Hyacinter, som var ombundne med et Bastbaand.

Joán stod endnu med Orkidéerne i sin Haand, da Døren gik igen:

- De sad stille, lo han til Købmanden. Men det var Frøken Gerda, som hans Øjne traf.

Men Købmand Johansen gik hen imod Joán og sagde mens han tog hans Haand:

- Det var herligt, Tak.

Der var noget i Mandens Stemme, der fik Joáns Kinder til at sitre et Øjeblik.

- Det var dejligt, sagde Erik, der slet ikke kunde faa Stemningen af sig igen.

Købmanden og Erik begyndte at tale med hinanden mens Joán sagde - og han havde vist set paa hende hele Tiden -:

- Frøs De dernede, Frøken?

- Jeg? aa nej, sagde Gerda - mens hun førte Hænderne hen over sine Øjne som for at borttørre et



Par Taarer, som ikke var der, og et Smil brød ud over hendes Ansigt -:

- Jeg var kun saa glad.

- Jeg syntes, De frøs, sagde Joán og smilede - ogsaa han.

Og pludselig blev de staaende og vidste ikke, hvad de skulde sige, nogen af dem - slet ikke.

- Og Tak for Blomsterne, sagde Joán.

- De er fra Bestyrelsen, sagde Frøken Gerda.

- Det vil sige fra Dem, lo Joán.

- Ja, da ogsaa fra Fru Jespersen, lo hun.

- Ogsaa? sagde Joán.

Men de tav igen ligesom før, og, paa samme Tid, gik de hen til Hullerne i Døren.

- Hvor de snakker nu, sagde Joán.

De talte alle pludrende, vendte mod hinanden, fra Bænk til Bænk, med klingre Stemmer, Salen over i e n Fortumling. Af de unge bagest havde mange rejst sig. To af de unge Mænd stod og hamrede begge Hænder ned i en Bænkeryg, som om de trængte til at slaa. Men midt i Salen, i Midtergangen, stod en blond Pige og førte uafladelig den venstre Haand over sin Pande, som vilde hun fjerne Haar, som ikke var der.

Mens de blev ved at tale.

- Det er underligt, sagde Joán og saá derud: det er ligesom de var forbavsede.

- Det er de da ogsaa, sagde Frøken Gerda Joán smilede ved det selvfølgelige i hendes Tonefald, og han sagde:

- Men hvad var saa kønnest?

Frøken Gerda vendte sit Ansigt:

- Det alt, sagde hun.

Det var som Joáns Haand sitrede en lille Smule om Dørgrebet. Saa sagde Frøken Gerda - og Stemmerne slog stadig op derude -:

- Det er sært, det er ligesom man stod saa langt borte ...

- Det gør vi ogsaa, sagde Joán ganske sagte.



Men Frøken Gerda havde vist ikke hørt det, for hun pegede kun, lidt hurtigt, ud i Salen og sagde:

- Dér sidder Sønderjyderne.

Det var midt i Salen, de sad, ubevægelige, med ranke Rygge, saa ranke næsten som stemmede de imod, hvad der var uden om dem.

- Ja, sagde Joán: dér sidder de Og lidt efter:

- De har Fiskeransigter.

- Fiskeransigter?

- Det tænkte jeg paa ved Bordet. Jeg saá en Gang nogle Fiskere ved Adriaterhavet. De havde saadan et Blik i Øjnene og saadanne magre Ansigter...

Han tav et Øjeblik. Saa sagde han, med et Par Øjne, som saá han det dejlige Hav:

- Der er saa skønt ved Adriaterhavet.

- Er der?

I deres Stemmer var den samme Klang, og han sagde:

- Der var saa mange dejlige Steder, De skulde se.

Gerda tav lidt. Saa sagde hun med et Smil, der ikke rigtig vilde komme:

- Men jeg har mange Billeder fra Venedig.

- De holder saa meget af Billeder, sagde Joán.

- For, ikke sandt? sagde hun og vendte sit Ansigt imod ham: Billeder er saa stille.

- Jo.

Men Frøken Gerda saá ud i Salen og, idet hun igen talte om Sønderjyderne, sagde hun - næsten som vilde hun gøre en Undskyldning for de Ubevægede midt i Glæden:

- Men de holder nu mest af dansk Musik.

- Aa ja, jeg skulde ogsaa have spillet noget dansk.

- Aa ja, sagde Gerda og hendes Ansigt lyste: kan De?

Erik kaldte bag dem:

- Joán.

- Ja, sagde Joán og drejede sig i et Sæt.



- Hva' bli'er det til? sagde Erik med et Glas i sin Haand.

- Jo, nu bli'er det, sagde Joán og lo.

- Skaal, raabte han over Scenen: Haacke, gaa los.

- Gaa los med Chopin.

- Men saa maa vi da gaa, sagde Gerda.

- Nej, tværtimod, sagde Joán og han løb hen til Flasker og Glas: det er Haacke vant til ...

Han ordnede alting, Glas og Flasker, og satte med et Svup Fru Raabels Hyacinter midt ned i Køleren.

- Dér fik de den, sagde Købmand Johansen, der pludselig lo med en ejendommelig stille Latter, som lo han dobbelt saa meget indvendigt:

- Og den havde de godt af.

- Haacke, slaa los, raabte Joán:

- Men hvor er Fru Jespersen?

De lo alle, mens Grev Erik hvislede hviskende ud gennem Hullet:

- Fru Jespersen, Fru Jespersen,

- Fru Jespersen,

og Hr. Haacke var begyndt.

- Fru Jespersen.

- Hyss, sagde Gerda.

Døren gik op, og Fru Jespersen hviskede ind imod dem, saadan saa tydeligt, som man hvisker paa Theatret:

- Hvad skal jeg?

- Lukke Døren, hviskede Erik ligesaadan.

- Og faa et Glas, sagde Joán Fru Jespersen listede frem:

- Hyss, sagde Erik, og de lo igen, som lo de bag Lommetørklæder.

Fru Jespersen kom ned paa en Stol.

- Skaal, hviskede Joán, og de drak Hr. Haacke slog haardt i.

- Det er en Polonaise, sagde Fru Jespersen.

- Ja, svarede Joán og skød Læberne fremefter.

- Og De har hørt den før, hviskede Fru Jespersen.

- Ja, sagde Joán tilbage.



De hviskede som Børn i en Klasse, mens Læreren "gennemgaar". Naar Hr. Haacke slog haardest, fløjtede Grev Holstein sagte til.

- Hyss, han kan høre det, sagde Gerda.

- Han hører kun sig selv, hviskede Holstein tilbage.

- Det er sandt, nikkede Joán som en Dreng og pludselig gav han Fru Raabels Hyacinter en Sinkadus, saa de dukkede sig i Køleren.

- Ja, de er storartede, sagde Købmanden og lo ligesom før. Han morede sig stadig over Fru Raabels pjuskede Blomstergave. . - Saa, sagde Erik.

Polonaisen var forbi.

- Nu kommer der en Vals, sagde Joán og han hviskede endnu, skønt ingen spillede.

- Ja, sagde Gerda med et Nik.

- For han forandrer ikke Programmet, sagde Fru Jespersen og bøjede sig frem.

- Nej, sagde Joán og han lo Valsen begyndte, og de lyttede lidt.

- Se ham, se ham, sagde Erik, der havde rejst sig halvt i Sædet og saá ind paa Hr. Haacke, hvis Fingre rutschede over Tangenterne.

De rejste sig alle halvt og saá ind efter Fingerkunstneren.

- Nu vil jeg sgu' se Fru Raabel, sagde Grev Holstein og han listede hen til Hullet.

- Fru Jespersen, hviskede han: Fru Jespersen, og han trak Skuldrene op af Fornøjelse, mens han keg gennem Hullet, ud paa Fru Raabel.

Fru Jespersen maatte derhen. De lo begge to, uden Lyd, saa man saá det paa deres Ryg.

Købmand Johansen var gaaet hen til Scenens Rand og saá ind paa de hoppende Fingre.

Saa løftede Joán sit Glas mod Frøken Gerda:

- Nu takker jeg - Bestyrelsen, sagde han hastigt Og pludselig hvid i sit Ansigt, hvid ligesom hun, lagde han til:



- For det altsammen.

Valsen var forbi.

- Du almægtige Gud, hvor han spiller forbandet, sagde Holstein.

Men derude klappede de.

De derinde havde alle sat sig igen.

- Men den sidste kan han, sagde Joán.

- Er det ogsaa Chopin? spurgte Erik.

- Ja, en Mazurka. De hviskede igen.

Hans Haacke havde bukket og tørret sig og begyndt.

- Den spillede jo jeg, sagde Erik og halvrettede sin Ryg: i gamle Dage.

- Ja, sagde Joán.

- Men hvordan Fanden - hva' er det?

Erik havde bøjet sig frem og hviskede ganske sagte, mens der i hans Øjne kom noget som hos en Jæger, der sporer Vildt:

- Hva' er det, Joán?

Hans Haacke spillede tusmørkeagtigt, mens han løftede et ganske lille Thema frem, saa sært og spøgelseagtigt, som sneg de Døde sig ind og dansede i hans Mazurka.

De lyttede alle.

- Ja, er det ikke besynderligt, hviskede Joán, og heller ikke han vilde miste en Tone.

- Hvem har lært ham det? hviskede Holstein over til Joán, alt mens han hørte med ti Øren.

- Han selv, nikkede Joán.

Det lille Thema vendte højere tilbage. Frøken Gerda havde lagt sin Haand over paa Fru Jespersens Skulder.

- Ja, er det ikke besynderligt, sagde Joán:

- At han, der er saa ligeud ...

- Hvordan? sagde Erik, hvem Haacke pludselig interesserede.

- Han, som er født i Brüx og elsker en Pige i Brüx og kun tænker paa Kæresten i Brüx og spiller Udstyr sammen paa sjette Aar.



- Kan en Kunstner være saa trofast? hviskede Fru Jespersen til Joán, der svarede: De, der flakker mest, er maaske mest tro.

Themaet kom for sidste Gang. Frøken Gerda havde aabnet sine Øjne.

Saa var Mazurkaen forbi.

Tæppet gik op og gik ned. Alle traadte de op paa Scenen til Hr. Haacke.

- Hvordan er det, De ta'er det? raabte Holstein og han satte sig ved Flygelet: det er pragtfuldt ... men hvordan er det?

Og Erik begyndte at spille, mens Hr. Haacke stod hos.

- Saadan? hva'?

Erik blev ved at spille.

Dernede snakkede de. Fru Jespersen stod ved Tæppehullet.

Frøken Gerda gik langsomt frem, stirrende paa Flygelet.

- Hvad tænker De paa? sagde Joán og bøjede pludselig sit Hoved ned over hendes Skulder.

Frøken Gerda fo'r med Hænderne over sine Øjne og hun sagde med en Stemme, der lignede et Barns:

- Jeg véd ikke. Jeg synes, det er, som jeg bare drømte.

- Hvad? sagde Joán.

- Det altsammen, sagde hun og pludselig smilede hun op i hans Ansigt.

Men Fru Jespersen havde vendt sig fra Hullet:

- Men Gerda, raabte hun, hva' ska' vi gøre ved Sønderjyderne?

- Ja, Fru Jespersen, sagde Joán og havde løftet sit Hoved (mens de lo allesammen, for han kunde ikke sige Jespersen):

- Nu skal vi spille for Sønderjyderne.

- Erik, sagde han: vi fortsætter.

- Fortsætter! hvem? sagde Erik, der blev ved at spille.



- Du og jeg, sagde Joán.

- Med hvad? sagde Holstein.

- Aa ja, brast det ud fra Gerda, der havde forstaaet.

- Vi spiller. Du og jeg.

- Du er gal, sagde Holstein og slap Tangenterne.

- Jo, jo, sagde Joán: bare de garnle Viser - ligesom hos "Kostholderen", ligesom hos Hr. Dupierre.

- Den var nu storartet, sagde Johansen: det var noget for alle.

- Men jeg kan s'gu ikke, sagde Erik, der var helt vaad i Haanden.

- Jo, De kan, sagde Fru Jespersen Joán begyndte at aftale: De begyndte med den og saa tog de den.

Joán slog Akkorder an og Erik havde sat sig.

- Hva' si'er Formanden, sagde han ynkeligt Men Gerda stod ved Flygelet og lo:

- Hun takker Hofjægermesteren.

- Aa, Gud hjælpe mig.

- Men saa maa vi ta'e det alvorligt, sagde han og svedte over den hele Krop og vilde dog saa gerne.

- Kom saa, sagde han, og han og Joán aftalte og fik i Orden Rækkefølgen og Gangen.

De andre snakkede.

- Hold Deres Mund, raabte Erik.

- Ja, sagde Fru Jespersen.

Akkorderne lød:

- Men hvem skal si'e det, sagde Erik midt i det.

- Si'e? Det var Fru Jespersen.

- Ja, til Publikum, snerrede Erik: det maa da si'es.

- Ja, det er rigtigt, sagde Købmanden.

- Det maa Raabel, sagde Fru Jespersen.

- Ja, det ka' Doktoren, sagde Købmanden Og han gik hen til den lille Dør og kaldte ud i Salen:

- Hr. Raabel, Hr. Raabel,

omtrent som kaldte han paa en af sine Kommis'er.



Doktoren snurrede ind:

- Det er Verdenskunst, sagde han: Det er Verdenskunst, for den maa man bøje sig.

- Ja, sagde Johansen.

- De vil tale med Dem, og han pegede op paa Scenen.

Doktoren svirrede derop.

- Ja, min Hustru brænder, sagde han: brænder efter at takke.

- Ja, det er dumt at si'e, det er dumt at si'e, blev han ved til Joán: Men det er Verdenskunst. For den bøjer man sig.

Joán svarede:

- Vi spiller nogle Folkeviser, Hofjægermesteren og Jeg, sagde han: og vi vilde bede Dem underrette Publikum.

- Hofjægermesteren?

- Ja, sagde Erik saa ynkeligt som før.

- Men det er kolossalt - Doktoren var fuldkommen forvirret og gav sig til at trykke de malede Knapper fast i sit Skjortebryst - jeg er fuldkommen enig ... det var netop mit Hverv i Studentersamfundet.

- Men hvad - - hvad vil Hofjægermesteren jeg skal si'e? sagde Doktoren og genvandt paa de tre sidste Ord ganske sin Fatning.

- Forberede Skandalen, sagde Grev Erik, der stadig slog Akkorder an, mens Joán dæmpet spillede.

Doktoren lo som af en behagelig Spøg og sagde allerede inde i s i n Rolle:

- Men er det danske Folkeviser?

- Alle Slags, sagde Joán. Men vi slutter med danske.

- Altsaa Folkeviser ... til Akkompagnement. Doktoren talte, som om han memorerede en Tale.

- Ja, jeg er beredt, sagde han og med et Slag i Haanden som en Leder af et Dilettantkomedie sagde han:

- Fri Scene.



- Han rev s'gu Traaden fra mig, sagde Erik og stod op fra Flygelet.

- Fri Scene, sagde Fru Jespersen og løb op mod Baggrunden, hvor Gerda gik.

- Nynner Du, Gerda? spurgte hun helt forbavset.

- Gjorde jeg? sagde Gerda og virrede med Hovedet.

Men til Joán, der stod i Kulissen, sagde hun straalende, lige da Tæppet gik op:

- Nu har vi forandret hele Programmet.

- Ja, sagde Joán og saá paa hendes lysende Ansigt, mens han sagde de to Ord, som om det var noget helt andet, han sagde hende:

- Hele Programmet.

- Hva' Fa'en er'et, han si'er? sagde Erik, der gik nede i Rummet op og ned, og af Angsten var blevet helt let i Skridtet.

Hr. Dr. Raabel holdt en Tale, hvori han indflettede baade Stedets Tak og Musikforeningen. Men da han nævnede Hofjægermesteren, Hr. Greve Erik Holstein, lød der et bredt og højt:

- Den er s'gu storartet. Det kom fra Uhrmageren. Fru Raabel havde rejst sig fra sin Stol.

Johansen stod i Kulissen - den højre Haand havde han i Lommen - og saá ind paa Hr. Doktoren, til Tæppet gik ned.

- Saa, Hr. Hofjægermester, nu er De i Dammen, sagde Fru Jespersen.

Der lød fra Salen en Summen som fra syvogtredsindstyve Bikuber, der var stukken med Pinde.

- Kom nu, Erik, sagde Joán: og drik et Glas.

- Nej, nu er det vist ikke værd, jeg sløver mine Evner, sagde Erik, der ikke vidste, om han stod paa sine Ben.

- Farvel, sagde Joán til Frøken Gerda og slog ind i hendes Haand.

- Farvel.

- Nu, Erik, sagde Joán: saa begynder vi med Hanas Vise.



- Jeg vil sidde der, sagde Erik pludselig og sprang hen til Flygelet.

Man kunde hørt en Fjer dale gennem Luften, da Tæppet gik.

Men Joán begyndte straks. Nænsomt gled Hanas Sang ud i Rummet med Violinens Toner, og Erik Holstein følte det, som blev hans Fingre undere paa Tangenterne. Og Josefs Sange kom. Josef fra Stalden og Hr. Christopulos' sære Melodier, som de steg op i Skumringen; og Vinhøstsangen, Vinhøstsangen fra Skrænten, dér, hvor hans Moder sad, tæt under Vinstokken og stirrede over Vandet:



Fagre Ord

fryde mangt et Hjerte.

Fagre Ord

har forvoldt mig Smerte.

Fagre Ord.

Violinen sang som hans Moders lille Stemme:



Fagre Ord

volde tit, vi græde.

Fagre Ord.

Hr. Hans Haacke havde rejst sig fra sin Lænestol.

Men Violinen klang højere; og ind i "Dejlig er Jorden" brød Marchen fra Orsówa - brat og som i Trods. Som haarde Hæle, der klang mod Sten, brød Tonerne frem i Ubarmhjertighed, indtil "Der er et yndigt Land" stille sneg sig ind - som Kirkegaardens Fred.

Erik fulgte Violinen langsomt. Hans Øjne var blevet mørkeblaa som hos Hr. Dupierre.

Men Marseillaisen kom, og dæmpet, som i Hjemvélængsel, sang de mættede Strenge som om et Minde:



elsker, elsker det! og tænker

paa vor Far og Mor

og den Saganat, som sænker

Drømme paa vor Jord!

og den Saganat, som sænker

Drømme paa vor Jord.



Erik havde drejet sit Hoved, mens hans Hænder fulgte Melodien. Han og Joán smilede til hinanden.

Men i samme Nu, paa et Tegn til Erik, at han skulde holde op, slyngede Joán Godards Berceuse ind, mens Violinens Toner sang alene.

I Salen var der tyst.

Det var, som om en stille og frygtagtig Lykke varsomt vuggede sig frem og slog Øjnene op og saá sig om og spurgte, om den var vaagen, eller den drømte. Og den fandt sig selv og vidste, at Lykken var, og lukkede sine Øjne igen - af Lykke.

Joán havde løftet sit Ansigt.

Nu sænkede han det:

- Dér sad hun.

De vidste ikke, at der var det samme Smil paa deres Ansigt.

Men da faldt Erik ind og Ridder Aage lød under Buen.



Fæsted han Jomfru Else,

hun var saa væn en Mø,

steg som en Jubel fra Strengene.

Atter og atter kom det, som vældede det frem og op fra selve Instrumentets Bund. Atter og atter sang det, som skulde den sprænges og briste, Buen:



Fæsted han Jomfru Else,

og han brød af, og alvorsfuldt som en Salme, men en Salme til Tak, klang i Rummet:



Du Land, hvor jeg blev født, hvor jeg har hjemme,

hvor jeg har Rod, hvorfra min Verden gaar,

hvor Sproget er min Moders bløde Stemme

og som en sød Musik mit Hjerte naa'r, -

Du danske, friske Strand

med vilde Svaners Rede,

I grønne Øer, mit Hjertes Hjem hernede, -

Dig elsker jeg, - Danmark, mit Fædreland!



Joán havde rejst sit Hoved, og de Ujházyers Øjne var aabnede helt.

- Der maatte alle kunne blive "lykkelige".

- Alle lykkelige.

- Skabe Lykken og et Fædreland.



I grønne Øer, mit Hjertes Hjem hernede,

Dig elsker jeg! -

Danmark, mit Fædreland!

... Erik havde rejst sig, mens Joán greb hans Haand ...

Det var ikke Bifald. Det var Tummel af Skrig og af Raab.

- Nu spillede Du Dansk, sagde Erik og klemte Joáns Haand.

- Gjorde jeg?

Og Tæppet gik op og gik ned.

- Dér var jo Bestyreren bag hende ... Tæppet gik op igen.

- Hvem er han? sagde Joán, mens han bukkede.

- Hvem?

- Bestyreren ..

- Han - han er Bestyrer, sagde Erik.

Og Tæppet gik ned, men maatte op igen. Det var som de raabte for at raabe blot; og de klaskede i de løftede Hænder. Men pludselig satte, midt i Salen, Uhrmageren op paa en Bænk - to maatte hjælpe ham - og ind i Raab og Trampen skreg han som en Trompet:

- Og saa et Leve for Formanden.

- Aa nej, brast det ud af Gerda, ganske højt, og hun dukkede sig helt ned bag sin Fader.

Men Erik lo:

- Ja, Formanden leve, raabte han og svingede med sin Haand, mens Joán faldt ind:

- Formanden leve. Hun leve!

raabte han ud over Salen. De stod op og de svingede deres Hatte:



- Hun leve! Joán raabte det igen.

Mens Uhrmageren, der stod paa sin Bænk, saa rød og saa bred som en Hane, skreg et:

- Op med hende!

mens Hurraerne klang, og de lo.

Men Gerda løb ind gennem Scenedøren.

- Ja, nu kan det være nok, sagde Erik, og Tæppet faldt.

Joán var løbet ned ad den lille Trappe og stod foran Gerda:

- Vaagnede de? sagde han.

- Hvem?

- Sønderjyderne.

Derude klappede de endnu - og satte i igen, som i Takt.

- Ja, saá De dem ikke? sagde Gerda, og der var Smil over alt, hvad baade hun og han sagde.

- Nej, sagde Joán: jeg havde glemt dem.

Og paany forvirret eller alt for glade tav de igen, mens derude Støjen døde - til Gerda sagde, og, alt mens hun talte, listede en pludselig Bedrøvelse sig frem over hendes Stemme:

- Ja, denne Aften vil vi - huske længe.

Og som var hun bleven bange for sin egen Stemme, som hun selv havde hørt, lagde hun til og forsøgte et Smil:

- Her er det jo saa sjældent, at noget sker.

Oppe paa Scenen prøvede" Erik den lille Mazurka igen.

Gerda (der maaske, ligesom Joán, tænkte hundrede Tanker og ingen og hørte og hørte ikke) sagde og havde drejet sit Hoved om efter Flygelet:

- Det er, som de græd, mens de danser.

- Ja, sagde Joán, men hans Stemme lød som en Lykkeligs.

Der laa et Program paa Bordet:Joán Ujházy-Koncertstod der med store Bogstaver. Gerda tog det op, og



med et helt andet Tonefald (mulig var det Klangen i hans "Ja", der havde skiftet det) læste hun og smilede:

- Joán Ujházy.

Joán stod bag hendes Skulder og saá som hun paa det hvide Blad:

- Joán Aage Ujházy, sagde han og smilede.

- Aage? hun havde vendt sit Ansigt.

- Ja, sagde Joán: jeg hedder ogsaa Aage.

- Aage, gentog hun.

- Ja.

Hun slap det hvide Blad, og det faldt ned paa Dugen:

- Vi skal vist gaa.

- Ja, sagde Joán og han raabte højt: Erik, nu skal vi hjem.

Erik Holstein hørte det ikke, og et Øjeblik lyttede de begge til Chopins Mazurka, mens Joán havde taget Orkidéerne i sin Haand ...



III

- Erik, raabte Joán og, endnu gladere: vi skal hjem.

- Ja, sagde Erik og sprang op: Er vi budne?

- Ja, vil De komme? sagde Gerda.

- Ja, Gu' vil vi, sagde Erik og kom ned ad Trappen og tog den næstsidste Slat af Champagnen, mens Døren gik op, og Fru Jespersen kom ind, fulgt af sin Mand.

- Maa ogsaa min Mand takke Dem? sagde hun. Han skal gøre det kort.

- Ja, sagde Pastoren: Tak (og han trykkede først Joáns Haand). Men saadan spiller De nu heller ikke hver Dag.

- Nej, Hr. Pastor, det er sandt, sagde Joán: det gør jeg ikke.

- Tak, lille Gerda, sagde Præsten og trykkede ogsaa hendes Haand, medens Fru Raabel, der havde set Scenedøren aaben, var sluppen ind, hektisk over Kindbenene af Begejstring, lidt fugtig i Mundvigene:

- Det var, hvad vi ventede, sagde hun: Verdenskunst ... Verdenskunst; og hun beholdt alt for længe begge Joáns Hænder.

Doktoren var fulgt efter, og Købmanden holdt Døren aaben for Forstanderen og Hr. og Fru Lorentzen. Hele Rummet blev fuldt, mens alle takkede.

- Det har været en skøn Time, sagde Forstanderen:



De danske Toner gjorde godt. De ligger os dog næst.

- Ja, dér var Hjerteklang, sagde Fru Lorentzen.

Grev Holstein havde fat i Berlineren:

- To Flasker, sagde han og pegede paa Champagnen.

Pastor Jespersen var standset foran ham:

- De skulde pleje Deres Gaver, Hr. Hofjægermester.

- Pleje og pleje, Hr. Pastor.

- Ja, jeg synes nu, sagde Præsten, at det altid kan berige En selv.

Men Fru Raabel sagde til Joán og ret højt:

- Ja, vi Musikfolk tør jo maaske nok tilstaa, at vi foretrækker Mendelssohn ...

Dr. Raabel stod foran Hr. Lorentzen:

- Kære Fabrikant, sagde han: jeg sad og sagde én Ting til mig selv - en eneste Ting: det er Verden, som er brudt ind over os.

De stod alle op ad hinanden og talte alle. Joán var gaaet helt ind til Væggen (men bestandig smilede han og hørte, mens han hørte intet) medens Fru Raabel, der havde en uafladelig Trang til at beføle hans Hænder, talte om Enkeltheder hos Mendelssohn, Enkeltheder, den kære Kapelmusikus ganske vist gengav anderledes.

- Men det er naturligvis kun en Opfattelse, sagde hun.

Berlineren havde været nede og raabt paa Champagnen, som Hr. Jensen løb med.

- Hvem har bestilt den? skreg Hr. Olesen fra Skænken.

- Det er til Greven, skreg Jensen.

- Ja, raabte Olesen: hva' for en Greve? Men Hr. Jensen var borte.

- Vi skriver'en for Koncertmesteren, sagde Olesen til Stuepigen, der var hidkaldt til Pulten.

Og et Par Kunder, der havde faaet Piberne frem gav sig til at skoggerle foran Skænken.



Grev Holstein hældte i Glassene:

- Hr. Fabrikant.

- Værs'go', Hr. Forstander. Forstanderen stod hos Hr. Haacke, der forsikrede, at han var blevet dybt bevæget ved de gamle Melodier:

- Dänische Lieder, sagde han: alte dänische Lieder - nicht wahr?

Fru Raabel, der ogsaa havde faaet et Glas, sagde til Gerda, der stod ved Siden af sin Fader:

- Tak, Frøken Johansen, Tak - for Dem er det jo man maa takke, desværre. Men næste Gang bliver det Musikforeningen. For nu ta'er vi Mod til os.

- Men, sagde hun og smilede til Hr. Johansen: det er ikke alle Hænder, der forvandler alt til Guld, hvad de rører ved.

De talte alle i hver Krog. Man hørte Forstanderen, der med Hr. Haacke stadig talte om Folkeviserne. De er jo vore, sagde han: Og fremmede kan vel ikke helt

- da Doktoren slog paa sit Glas. Han vilde her paa Stedet, paa selve Stedet, paa Valpladsen endnu en Gang ...

Doktoren kom ikke videre ...

Det var Uhrmageren, der dumpede ned ad Trappen.

- Ja, det er mig, sagde han og greb et Glas. Tak, sagde han til Joán: det var storartet ... Men De, Hr. Hofjægermester, De er en Helt.

Han løftede sit Glas:

- For det kendt' vi, sagde han, mens de alle lo, og Doktoren vilde fortsætte:

- Om vi saa her paa Valpladsen endnu en Gang ...

- Drikker for Hofjægermesteren, sagde Joán.

- Ja, den er hørt, raabte Larsen.

- Ja, for Hr. Hofjægermesteren, sagde Gerda.

- Naturligvis, sagde Doktoren, der havde trukket i sin Manchet, saa den var revet løs, mens Joán svingede sit Glas tre Gange som en Ungarer, der skriger Eljen: Erik leve, raabte han. De skreg et Leve og de



stødte Glassene sammen. Og saa et Hurra, raabte Larsen, og de raabte Hurra tre Gange.

- Jeg ka' s'gu, sagde Larsen og klinkede: aldrig høre den om Else, uden at jeg ska' faa Taarer i mine Øjn'.

- Skaal, Hr. Koncertmester.

De klinkede sammen, to og to.

Joán holdt endnu sit Glas mod Eriks.

- Ja, Tak for idag, Du, sagde Erik Der gik med ét en Trækning over Hofjægermesterens Ansigt, og han skød Læberne frem, før han drak:

- For, Josse, det er jo ikke Festdage altsammen - her i Landet.

- Hr. Hofjægermester, det var Fru Raabel, der kom med sit Glas i Haanden: der var Musik, der var Musik deri ... nu kan De da ikke undslaa Dem i Musikforeningen.

Dr. Raabel, der havde løftet Flasken og set, om der var mer, skænkede i og sagde:

- Det var forbavsende, ganske forbavsende. Min Kone sagde i ét væk: Det er virkelig Musik, det er virkelig Musik.

Fru Lorentzen, der stod ved Bordet, sagde pludseligt over til Fru Raabel, langsomt og venligt og pegende paa Hyacinterne:

- Det er Frøken Luckows Hyacinter ... jeg kender dem paa Farven.

- Ja, Fru Lorentzen, svarede Fru Raabel, der syntes rørt: det var Fru Luckows sidste Vennegave til hendes Læge.

- Og nu har de prydet ved et lille Festlag. Det hørte vi, sagde Fru Raabel og vendte sig til Gerda, der havde revet Blomsterne op af Hr. Olesens Køler.

- Saa skulde vi maaske gaa, foreslog Købmanden, der længe intet havde sagt.

- Ja, sagde Joán: saa gaar vi.

De andre gik i Forvejen gennem Salen.

- Her er mørkt, hviskede Joán: Pas paa.



Og han stødte mod Bænkene.

- Jeg er kendt, sagde Gerda.

- Det var en Bænk! ... Og han strakte Armen frem, som vilde han lede hende.

- Jeg holder mig til Væggen.

- Hvor er I? raabte Holstein bagude.

- Her, sagde Joán.

- Hvorfor Satan har han slukket? bandede Erik.

- Jo, for nu er det forbi, sagde Gerda, der havde lukket sine Øjne.

Ved Siden af hende, i Mørket, svarede Joán hviskende:

- Nej.

Men han vidste ikke, om hun havde hørt det, og han kunde ikke se hendes Ansigt.

- Tog I Blomsterne? sagde Erik bagved dem.

- Ja, sagde Joán og holdt fast om Orkidéerne.

- Hvor har De faaet de Blomster fra, saa skønne de er, spurgte Joán i Mørket.

- Fra Vejle.

- De faar alting fra Vejle.

- Ja.

Og pludselig i en anden Tone, lavt, sagde hun:

- Nu er Deres Moders Fødselsdag snart forbi.

- Ja.

De var tæt ved Døren.

- Hvem er det? sagde Joán, der havde rørt ved en Mandsskulder.

- Bestyreren! svarede en Stemme:

- Købmand Jespersen sendte mig op at vise Dem Vej.

Bestyreren strøg en Tændstik:

- Her er to Trin, sagde han, og Tændstikkens Lys faldt paa de tre Ansigter.

- Tak, sagde Joán, og Frøken Gerda fulgte Fru Jespersen stod endnu og tog Tøjet paa ude, hvor der var Lys.



- Men Hr. Haacke? spurgte Gerda pludselig og saá sig om, som gjorde Lyset hende igen til Værtinden.

- Ih, ham har Fru Raabel inviteret.

- Hjem til sig? sagde Erik og lo, mens han fik Ærmet i Overfrakken.

- Nej, sagde Fru Jespersen, der lo som han: over til Johansens.

De kom ud i Gaarden, Herrer og Damer løb rundt mellem Vogne, mens Heste stampede.

- Godaften, Fru Jespersen, lød en Damestemme fra en Vogn:

- Aa, hvor var det ...

Og Damen holdt inde, da hun saá Joán.

Fru Jespersen lo. Ja, sagde hun og pegede op mod Vognene: Nu kommer Svien. Nu skal der ages nogle Mil.

- De Stakler, sagde Joán.

- Aa nej, sagde Præstefruen, og som om hun havde gennemløbet en hel Tankerække, tilføjede hun:

- Kunstnere er egentlig ikke taknemmelige.

- Hvordan?

- Jo, for hvad maa det dog ikke være for en Velsignelse at kunne give andre al den Glæde.

Der gik et Lys over Joáns Ansigt, og han vendte sig:

- Frøken, hvor er De?

- Her, sagde Gerda, der gav Bestyreren Besked om, hvad Vin der skulde bringes op af Kælderen til Herrerne.

De kom ud paa Gaden. Vinduerne i "Danmark" var smækkede op, saa Stemmerne lød ud over Vejen. Inde i den inderste Stue lød et Klaver.

Joán var standset, da de begyndte at synge:



Og husker I saa i denne Nat,

før vi af Fæstningen drog,

og alle Røster forstummed brat,

mens Midnats-Klokken slog!

Da raabte han: Børn, før Klokken igen





slaar tolv, i Kolding vi staa, -

vi sejret har, men ikke derhen

idag, ej imorgen vi naa;

thi paa Valen sover Olaf Rye.

- Hvad er det, de synger? spurgte Joán, der stod mellem Gerda og Fru Jespersen.

- Sangen om Olaf Rye, svarede Fru Jespersen: den synger de altid - de dernedefra.

- Ham der faldt?

- Ja.

Derinde gentog de Verset, mens de tre blev staaende paa Gaden.

- Hvordan er Ordene? spurgte Joán.

Fru Jespersen sagde dem:



Vi sejret har, men ikke derhen

idag, ej imorgen vi naa;

thi paa Valen sover Olaf Rye.

- Se Stjernerne, sagde hun og løftede Ansigtet: saa mange der er.

- Ja, sagde Gerda, og hendes fugtige Øjne saá dem ikke.

De stod lidt.

Saa sagde Joán, maaske blot for at sige noget:

- Hvor den ene lyser stærkt.

- Ja, sagde Fru Jespersen, og de stod alle med opadvendte Ansigter: det er Venus.

- Ja, sagde Gerda og Joán paa samme Tid.

- Men aldrig har jeg set, halvhviskede Joán, Stjernerne saa skønne som ved Bosporus.

- De var da alle Steder, sagde Fru Jespersen, der bestandig saá opad mod Himlen.

- Ja ... Og Joán smilede: Men nu vil jeg blive hjemme.

- Hjemme? Gerda havde vendt sit Ansigt: Hvordan?

- For nu vil jeg gøre Mennesker lykkelige, sagde Joán og saá paa hendes Ansigt.



Fru Jespersen blev ved at se op:

- Kan man gøre Mennesker lykkelige?

En Mand, der kom skridtende bagved dem, strøg dem lidt haltende, forbi.

- Ja, jeg gaar derop, Frøken Johansen, sagde han: jeg kommer ubuden. Men hos Deres Fa'r véd jeg altid, jeg er velkommen.

- Ja, sagde Gerda, der var faret sammen: Nu kommer vi andre.

Den Haltende gik videre, over mod Johansens Port.

- Hvem er han? spurgte Joán og saá efter den skævryggede Mand.

- Det er Magisteren, svarede Gerda der gik hastigt: han har et Hus herude.

Men Joán sagde og saá op mod Johansens Ruder:

- Gid der ikke var saa mange.

- Det er der, sagde Gerda ligesaa sagte som han.

Maaske havde de ikke troet, at ogsaa Fru Jespersen havde hørt det, men hun sagde med sin runde Stemme:

- Ja, der er hele Egnen.

- Den, Grev Ujházy, kommer man ikke løs af.

De kom ind i Gangen, og ved Foden af Trappen sagde Gerda (som om her ved Trappens første Trin alle hendes Ængstelser for iaften havde mødt hende) og hun trak Vejret saa langt:

- Men de kom da alle.

- Hvordan alle? spurgte Joán, der blev staaende.

- Jo, sagde Gerda og virrede med Hovedet: vi vidste jo dog ikke, om de fra Musikforeningen vilde møde nu, da det ikke var dér.

- Saa meget De har haft at tænke paa, sagde Joán.

- Ja, smilede Gerda.

Mens de gik op ad Trinnene, sagde han:

- Men har det saa været saadan - som De havde tænkt?

Gerda tøvede:

- Det har været anderledes, sagde hun, og Ordene snublede.



- Eller, sagde hun og hun talte lidt stakaandet af Bevægelse eller en Følelse, hun næppe kendte selv og dog bekæmpede:

- Det vil jeg maaske først vide - - om fjorten Dage.

- Om fjorten Dage? og Joán lo ganske stille.

- Ja, sagde Gerda ligesom før: jeg mener ... man véd dog aldrig, hvordan noget var, før man har tænkt sig om.

Men Joán sagde, og hvert Ord kom hastigt, men tydeligt:

- Hvad der er sket, véd man.

Joáns Læber stod aabne under hans stærke Aande.

- Ikke jeg - - tror jeg, sagde Gerda, og de var ved Døren.

- Naa, Gudskelov, sagde Fru Jespersen: det har givet bedre Plads.

Der var aabnet til alle Stuer, hvor Herrerne allerede sad rundtom ved deres Læskedrikke. Det var ligesom de pustede og strakte sig lidt og sagde ikke saameget.

- Vil De ikke hvile Dem lidt? spurgte Fru Jespersen.

- Tak, sagde Joán som den, hvis Tanker er andetsteds, og han saá pludselig alle Ansigterne omkring sig:

- Her er fler end før.

- Nej, sagde Fru Jespersen (der havde set frem over Stuerne, hvor nu Damerne, der havde nettet sig, kom ind): det er ganske det samme.

- Er det?

De gik ind i Købmandens Stue, hvor der ingen var.

- Her er stille, sagde Joán og saá uvilkaarlig rundt paa de gamle og stærke Møbler.

- Ja, sagde Fru Jespersen: her staar Egnens Pengeskab.

- Og det er Karen Posts Sofa, vedblev hun og pegede.

Hun gik hen til Vinduet. Fra Kroen lød der bestandig Stemmer og Sang. En enkelt Vogn rullede bort endnu. Paa Agestolen sad de Kørende tavse.



Fru Jespersen sagde til Joán, som stod ved Siden af hende:

- Nu sidder de og tænker over det.

- Tænker fjorten Dage, sagde Joán, og Fru Jespersen forstod ikke hans Tonefald.

- Aa ja, saadan en Aften giver Luft paa Pladsen.

Joán, der betvang en Uro i sit Væsen, sagde:

- Men her interesserer Menneskene sig dog for alt, synes jeg.

- Ja, svarede Fru Jespersen og hun slog med sin Finger ligesom en Cirkel paa Vindussprossen:

- For alt det.

- Men det har været dejligt for Gerda, sagde hun og saá ud i Luften: Og hun kan nok trænge til det. Her i Huset er der saamæn trist nok for hende, siden den Ulykke skete.

- Ulykke skete?

- Ja, da Emilie selv gik fra Livet.

- Søsteren? Tog hun sig af Dage?

Fru Jespersen vendte sig:

- Aa, vidste De ikke det ... aa nej, hvor kunde De det ...

- Men, sagde hun igen og talte langsomt: Gerda er blevet meget for sin Fa'r og hun dæmper meget af paa alt det haarde i hans Natur. Og min Mand og jeg - jeg vilde saamæn tit ikke vide, hvordan mit Humør vilde staa, hvis vi ikke havde Gerda. Saa dejligt her ogsaa er, min Mands Stilling er jo lidt vanskelig her paa Egnen.

Hun tav et Øjeblik og hun sagde, mens hendes Tanker atter var ved Gerda:

- Naar blot hun maa blive lykkeligere end Husets andre Børn.

- Er det Dig, Gerda? Fru Jespersen vendte sig Frøken Gerda stod paa Dørtærskelen og sprøjtede med sin Rafraichisseur.

- Det er en Sygdom, Gerda, med din Sprøjten, lo Fru Jespersen.



Men Joán havde strakt Hænderne imod hende:

- Gi'er De mig en Smule?

Gerda gik langsomt frem og stænkede Eau de Cologne ned over hans Hænder.

- Nej dog, stænk ham i Ansigtet, sagde Fru Jespersen: det kan da mærkes.

Gerda løftede Flasken og den fine Regn faldt ind over Joáns Kinder.

- Tak, Tak, sagde han og saá ind i hendes lille Ansigt.

- Nej, nej, det svider i Øjnene, raabte han og han gned dem med de fugtige Hænder, saa Øjnene sved endnu mer.

- Ja, Fru Jespersen lo: men noget efter bliver de saa klare.

- Ja, raabte Grev Holstein fra Dørtærskelen: la' ham faa Øjnene op, Frøken.

- Alle de Ujházy'er, blev han ved: de har halvlukkede Øjne.

- Og alle i Frøken Gerdas Familie har store Øjne, sagde Joán, og det var, som hans Stemme vilde holde hende fast, idet hun gik.

Erik og Joán blev ene ved Vinduet.

Saa sagde Joán, der holdt Haanden om Vindussprossen:

- Hvad var der - Du - - med Frøken Gerdas Søster?

- Med hendes Søster .... hun druknede sig. Det var vist i Espergærde - det er der noget, der hedder.

- Ja - - men hvorfor druknede hun sig?

- Véd s'gu ikke. Der var s'gu ikke no'et galt fat. Men hun havde jo trumfet det igennem, at Student, det vilde hun være. Og saa da hun var blevet det og skulde studere videre, siger de, hun kunde ikke rumme det.

- Og saa tog hun sig af Dage, sagde Joán langsomt.

- Ja, sagde Erik: saa druknede hun sig altsaa.

Erik tav et Øjeblik:

- Sørgeligt nok var det. Men for Johansen kunde



det gerne være en Straf - skønt han er vel straffet nok med Sønnen.

- Naa - og Erik saá ud paa Vejen - hvem har mon ikke tænkt paa at drukne sig - - naar man saadan en Dag staar og stirrer ud over Vandet ... og Livet.

Joán hørte vist ikke efter og var inde i en anden Tankegang:

- Stakkels Frøken Gerda, hviskede han Og han gjorde et Par Skridt, næsten som maatte han gaa ind til hende.

- Naa, sagde Erik og fulgte efter: h u n skal jo nu ikke ta'e den Examen.

- Over hendes Liv er der vel besluttet, sagde han.

Der gik et Glimt over Joáns Ansigt.

- Naa, nu er Du den, hviskede Erik. For i Døren løb de lige paa Fru Raabel.

- Aa, sagde Fruen: herinde er der køligt.

- Ja, her er Luft, sagde Erik og smøgede sig forbi paa "Luft".

- Aa ja, sagde Fruen: det er, som Blodet steg En til Hovedet med de mange Tanker, men de vækkes jo op igen og kommer uvilkaarligt ... ved Aftener som denne.

- Ja, Fruen har selv studeret Musik? sagde Joán hvis Øjne var, fangende, ude i Stuerne.

- Ja, sagde Fru Raabel, i Leipzig - to Aar. Det var en dejlig Tid - da haabede man. Men der skal vel ogsaa Held til, selv om man har Gaven. Beethoven var nu min Stormester. Og naar man ikke hører til dem, der vil slaa af, og det er et lille Land, hvor mange føler sig kaldede og de ukaldede undertiden trænger sig mest frem, saa bliver man sprunget over.

- Ja, det sker jo, sagde Joán til Fru Raabel, der talte som den, der har ventet længe.

- Og Gaven selv bliver det mindste af det, sagde hun: Jeg koncerterede naturligvis ogsaa nogle Gange ... men saa si'er man til sig selv, naar man ikke vil



slaa af: Du gemmer det hellere hen - ind i Dig selv, siger man, som dit dyre Eget ...

- Men naturligvis, undertiden, saadan naar man hører de andre - det forstaar De bedst, som har hørt saa megen saakaldt Musik, saa tænker man nok, og det gnaver lidt i En: Ja, Vejene i Livet er underlige.

- Ja, sagde Joán (der talte Gerda med Erik): Livet kan føre En forunderligt.

- Ja, sagde Fru Raabel og blev ligesom inderligere paa Grund af Joáns Tonefald: Livet har Masker ... det har Masker, saa vi bli'er hængende ... ja, det véd De nu ikke, for De er naturligvis osse af dem, som Livet har været god imod. Det høres - det hørtes iaften paa Deres Musik ... Øret, Hr. Greve, det har man dog bevaret.

Fru Raabel holdt inde et Øjeblik. Maaske ventede hun paa en Anerkendelse af Øret ...

- Men, sagde hun, som hele Tiden havde en sær Virren med Hovedet, som om Fluer plagede hende i Tindingerne:

- Men saa blev man jo gift ... For mig har det jo osse været særlig svært, med den dobbelte Gave, at træffe Valget, fordi jeg jo osse maler og naaede saamæn lige til Charlottenborg. Og saa kunde man vaagne om Natten og s a a kaldte Beethoven - - kender De det - aa ja, naturligvis, naar man er forfulgt af en Sats og kan ikke komme fra den ...

- Men, blev hun ved og sprang igen i sin Tanke - min Fa'r han sagde saa tit og, Gud, maaske havde han Ret: Du løber, min Pige, fra det ene til det andet, fordi Du vover ikke Springet ...

- Alting er at vove, sagde Joán.

- Ja, sagde Fru Raabel.

- Men nu er man jo gift, begyndte hun igen: og man lever i de fælles Interesser - for, Gudskelov, dem har man.

- Ja, sagde Joán (Gerda stod ved Klaveret nu, hvor Erik havde sat sig).



- Og saa har vi jo Musikforeningen, som jeg fik dannet, osse for min Mands Skyld, Tiden er vanskelig for Læger, og hvor man lægger et Arbejde. Ja, desværre, det var jo ikke os - nu iaften, vi vovede det ikke, naar Forholdene er smaa og desuden, det maa man jo sige, for den lille Frøken Johansen er det heller ingen Risiko. Naar det er dem, er der jo mange, desværre, som føler sig tvungen til at gaa med - det ligger jo i Forholdene - dér, hvor Pengeskabet staar og Panteobligationerne gemmes, har man Magten, hvor en anden maaske sidder med Viljen og Gaven.

Fru Raabels Stemme havde lydt lidt skarpere.

- Og man taler, sagde hun og skiftede Tone: og lægger Beslag paa Dem, og saa vækker man vel bare Misundelse, fordi man bliver hørt (og Fru Raabel trykkede rørt og synligt begge Joáns Hænder) af den store Mand og Dagens Helt ... Men, De vil fatte det: naar man lever her, kan man nok brænde efter en Forstaaende ...

- Ja, sagde hun og sprang paany: det er Forstaaelsen, det skorter paa, og det gør En træt mange Gange i Foreningen ... for hvor der ingen Forstaaelse er, af Værdierne, mener jeg, de sande Musikværdier, De forstaar mig, hvordan skal man saa samle Tilslutning? Og her paa Egnen - fra Højskolen og d e t har vi jo intet at vente. De har hørt deres Sang - lad os ikke tale om d e t ... de Folk har Interesse for det (Fru Dr. Raabel slog med den haandmalede som en tyk Grænsestreg gennem Luften) og hvad der er udover Hartmann er af det onde. Kære Mester, De forstaar, at elske Wagner og leve mellem Folk, der ikke er naaet til Beethoven.

Joán havde støttet sig til Dørstolpen. Erik sad endnu foran Klaveret, hvor Gerda stod med "Weyse" i sine Hænder.

Fru Raabel, der havde tiet et Øjeblik, sagde:

- Man sidder med sin Gave - og man sidder med Gaven og tørrer ind ...

Erik slog an derinde. Det var Sangen om Ridder



Aage, og Blodet skød pludselig op over Fru Raabels Kindben:

- Og iaften, Mester, jeg nægter det jo ikke, vibrerede mine Fingre, da Hofjægermesteren forsøgte sig. Det var jo meget net, og man kunde maaske ikke forlange mere ... Men Hænderne er jo svage - - selv om Grev Holstéin maaske har noget af Gaven - har haft ...

Erik blev ved at spille:



Fæsted han Jomfru Else,

hun var saa væn en Mø.

- Men man tænkte jo paa, De forstaar mig, Mester, tænkte jo paa: bare e n Gang selv at kunne haft den Glæde ...

Joán havde gjort tre Skridt:



Maanedsdagen derefter

laa han i sorten Muld.

Fru Raabel havde pludselig fulgt Joáns Blik ind mod Klaveret og vistnok misforstaaet hans Smil, for hun sagde og talte om Hofjægermesteren, hvis Tand var hvas overfor Foreningen og hendes Beethoven:

- Ja, sagde hun og smilede forstaaende: der gives mange Drømmere her i Landet, og naar de halvvaagner af deres Drømme, gnider de deres Øjne som Kritikere.

- Ja, naturligvis er Fruen blevet Kritiker, sagde Joán pludselig og gik, mens Fru Raabel blev staaende med det virrende Hoved, som havde hun faaet en Slat Vand i Ansigtet.

Inde i Stuerne sad de og talte i Smaaflokke. Forstanderen, der havde staaet sammen med Fru Lorentzen og de to sønderjyske Fruer, satte sig i Faster Anes Stol - en høj Lænestol med Høhynde og Kunstvævning - og sagde:

- Ja, dette er en Stol for mig. Vi fra Vore foretrækker det haarde Sæde.

Og han talte om den glade Fremgang, der virkelig var kommen i vor Snedkerskole.



- Ja, sagde han: vi gaar kun frem Skridt for Skridt, men vort Fyrretræ med de gamle Mønstre vinder frem. Vi har allerede den Glæde at kunne tænke paa, at vort kønne Husgeraad staar i mange Hjem, Hjem og Gaarde Landet over - - og det minder altsammen, det er Kærnen ved det, det minder og holder fast ved selve Gerningen ...

Joán var naaet frem forbi Fru Lorentzen, da Pastor Jespersen standsede ham:

- Naa, De er kommen fri, sagde Præsten: jeg var ellers sendt af min Kone for at fri Dem fra "Gaven".

Joán smilede, maaske lidt aandsfraværende, men pludselig sagde han og gik hen mod en Vindusfordybning:

- Hvor Deres Frue er elskværdig - - og hvor det er godt, Frøken Gerda har haft hende Kapellanen saá et Øjeblik paa ham.

- Naa ja, sagde han: de to hjælper hinanden. Man trænger nok til at hjælpes ad, Grev Ujházy. Her idetmindste er der nok at bære - og var vi ikke to, min Hustru -og jeg, til at bære det, havde jeg vel ogsaa forlængst søgt bort. Men naar man er to, saa holder man ud. Det er jo den store Velsignelse.

- Det maa det være, sagde Joán stille.

- At dele er at finde Fred, fortsatte Præsten.

- Ja, sagde Joán og han vilde atter gaa - derind,

da den lille Haltende skød sit Hoved op bag ham og Præsten:

- Og de Herrer taler? sagde han i fire Kvæk.

- Om Livets Bekymringer, Hr. Magister.

- Hm, sagde Magisteren: Emnet er rigt og her paa Egnen mangfoldigt. Men det er ikke noget for en fremmed. Hr. Ujházy, De skal bevare Deres Turistindtryk som er Landets Græsgange og Folkets Kultur ...

- Men maaske maa jeg takke Dem. Jeg er ikke musikalsk, men, takket være Deres Violin, drømte jeg i en Time Verden gylden og nogle Drømme om igen.

Joán løftede Hovedet.



- Ja ja, kære Herre, sagde Magisteren: Drømme er ikke meget værd ... nej, de er ikke. Men hvad v i drømte, er dog vore Drømirie.

Joán, der maaske var inde i en helt anden Tankegang, sagde:

- Dette er min sidste "Violintur".

- Ja, sagde Præsten: det er der sagt noget om, at Greven ikke vil spille mer.

- Og hvorfor? spurgte Magisteren Joán saá frem mod Klaveret:

- Fordi jeg tror, sagde han: at jeg nu bør handle.

Magisteren saá ud over Stuen:

- I hvilket Parti vil De melde Dem ind? sagde han og drejede sig bort paa den halte Hæl.

Erik sad endnu og slog Akkorder an, mens han stadig talte til Gerda om Joán:

- Nej, i gamle Dage var den ikke saa gunstig ... han var som oftest meget bedrøvet, og snakke ud om Sagerne gjorde han heller ikke. Men der var vel ikke saadan noget rigtigt Hjem paa den Ø. For Moderen var jo død, og hun havde vist ikke været meget lykkelig, tænker jeg.

Gerda sagde brat:

- Var hun ikke lykkelig?

- Tja - jeg véd ikke. Hun var jo fra Vejle, sagde Grev Holstein, som om han gav en hel Forklaring.

Og lidt efter sagde han, mens han saá ind mod Klaveret:

- Min Kone er ikke længere end fra Lauenburg, Frøken Johansen.

- Nej, jeg tror ikke - og han slog atter an paa Klaveret - at Kærlighed er nogen Exportartikel, der egner sig til at passere Grænserne.

Gerda havde støttet Hovedet mod Klaveret, mens Erik blev ved at spille:

- Og saa har han levet i alle de fremmede Lande, sagde hun langsomt.



- Ja, sagde Holstein og drejede sig om paa Klavérstolen:

- God Aften, Hr. Magister, nikkede han til den Halte.

- Vi sidder og grunder, Frøken Johansen og jeg - over alt det, som Menneskene véd bag efter.

- Hæ, sagde Magisteren: alting véd man først bag efter ... Vi taler og véd ikke selv, hvorfra i Sjælen det kommer. Og selve Ordene, vi siger, fører os videre - et Skridt videre mod et Maal, vi ikke gør os klart ...

- Det er forresten rigtigt, sagde Erik: det Hele er et grangiveligt Tusmørke.

- Ja, sagde Magisteren: og Folk løber paa hinanden og forbi hinanden .

- Hva' si'er Frøkenen?

- Ingenting, sagde hun og rystede paa sit Hoved. Men da Magisteren haltede bort, sagde hun og havde maaske ikke tænkt paa andet end paa de Ord:

- Men hvis han nu blev her?

- Hvem - naa - Joán? Grev Erik skød Læberne frem.

- Synes De egentlig, her er saa rart at sidde - for dem, der er født til at sidde her?

Men i samme Nu vendte han sig om mod Joán, der kom hen over Gulvet, og sagde leende:

- Frøken Gerda si'er, hun synes, Du skulde blive her.

Og han rejste sig.

Der var strømmet et Lys ud af Joáns Øjne - mens han sagde:

- Men her er ikke min Plads Gerda havde atter sænket sit Ansigt.

- Jeg maa rejse hjem, sagde Joán, og brat fløj det ud over hans Mund:

- Men Danmark ta'er jeg med mig ...

- Lad os se det, sagde Erik.

De talte lidt, og Joán vidste næppe hvorom - hørte kun Eriks Stemme og hendes.



- Gaar De, Frøken, spurgte han saa.

- Jeg er jo Datter i Huset, svarede Gerda sagte og vilde smile.

- Hvorfor var Frøken Gerda bedrøvet? sagde Joán, da hun var gaaet.

- Jeg véd s'gu ikke, sagde Erik: men vi svinger min Salighed alle op og ned idag, som var vi Kviksølv under Jordskælv.

- Kom. Vi trænger til noget drikkeligt.... Hvor findes de meget ærede Flasker? vendte han sig til Doktoren, hvem han vilde fly.

- Her i Huset, sagde Doktoren, findes de baade paa første Sal og i Kælderen. Og han lo ad sit eget Vid.

Men da Grev Holstein var gaaet, sagde Doktoren saa rapt, som greb han til for at trække en Tand ud:

- De har talt med Madame, Hr. Greve - ja, hun længtes efter det. Naa, morsomt er det jo heller ikke

- og navnlig for Madame ... Hver ta'er jo disse Bønder efter sit Temperament - ikke sandt? og man er jo heldigvis Københavner af en Aargang, der har lært at grine ad det meste. Og hvis man overhovedet, kære Herre, beslutter sig til at holde ud i den Institution, der kaldes Ægteskabet - her paa Egnen er der nu ikke saa mange, der burde opretholdes - naa, hvad jeg vilde si'e, skal man blive i det, ikke sandt, hjælper det jo altid med de fælles Interesser ... det andet hjælper man dog efter paa, naar man er et Mandfolk, ikke sandt?

- Men paa den anden Side, røg Doktoren videre mens der kom en vis Betænkelighed i hans Stemme: paa den anden Side, kære Herre, saadan et Talent som Madames, jeg mener, et Talent, der ligger hen - det gnaver lidt paa Humøret, ikke sandt. En anden ta'er det jo - ja, Madame har naturligvis sagt Dem det - mere overlegent ...

- Jeg var bestemt for Opera comique, sagde han med et Sæt i Ordene.

- Lille Stemme, fortsatte han: men man sagde:



Skuespillerbegavelse. Men, saa var Familien imod det. Kortsagt - man blev Læge.

Dr. Raabel slog Smut med Læberne:

- Her paa Egnen.

- Tak, sagde han til Fasteren, der bød Vin rundt paa en Bakke. Da Joán intet Glas havde taget, lagde han til med et fortroligt Nik (Dr. Raabel var i det Hele en fortrolig Mand, der talte om andre og om sig selv som til en Medvider):

- Her i Huset skal man ta'e, hvad der bydes - fra den bageste Kælder.

- Og sin egen Vin skal man forskrive fra Mønster, sagde han og lo. Men han vendte hastigt tilbage til sin lidt op og ned gaaende Tankegang og fortsatte om sin Bliven Læge:

- Naa, hvem véd, hvad det var godt for? Kære Herre, et lille Land med en stor Hovedstad og en mærkelig Kultur - - Kultur til en vis Grad over det Hele, for dette Bræk (og Doktoren slog med Hovedet ind mod Forstanderen) er vel ogsaa en Slags Kultur - et Land som dette, kortsagt, det bliver noget af et Drivhus. Mange Evner, ser De, der drives op til en vis Højde - en vis Højde, ikke sandt, og ikke videre. Men kritisere kan alle og Resultatet, kære Herre - naa ...

- Men i Ægteskabet ... man kender dog sig selv, ikke sandt? lidt saadan "miskendt" bliver der dog altid tilbage - og to Misfornøjede i ét Ægteskab - naa ...

- Har De truffet et lykkeligt Ægteskab?

- Jeg ikke, kære, svarede Doktoren sig selv.

- Naa, heldigvis er man overlegen, sagde han og drak igen.

Og uden nogensomhelst tilsyneladende Sammenhæng sagde han:

- Jeg gi'er aldrig til Monumenter. Men til Hørup gav jeg s'gu. Det havde han fortjent.

- Men - og atter sprang Dr. Raabel i Tanken -: Det var naturligvis kedeligt for Madame, at hun ikke



fik Æren at spille med "Berømmelsen". Men Synd var det at miskende Hofjægermesteren - falder os jo ikke ind. Han véd s'gu, hvor Nælderne bider - med Grevinden siddende i Potsdam og .... "Giftblanderen" her ....

Joán saá Frøken Gerda, der inde i Spisestuen stillede Fade frem paa Bordet, hvor der var kommet Dug paa igen.

- Hun er nydelig, sagde Doktoren paa én Gang: og der er noget ved hende, der tiltrækker. Madame og jeg har s'gu ogsaa gjort mange Forsøg paa at faa hende ind i vor Kreds, hvor der dog er Interesser. Men jeg véd ikke, naar man taler til hende, kære Herre, der er noget ved det Pigebarn, som om man kastede sine Ord i en Brønd.

- Det er sandt, sagde Joán og saá pludseligt paa Lægen.

- Ja, ikke? De har faaet det samme Indtryk. Men, i det Hele, en besynderlig Familie - - naa, jeg er da ikke deres Læge ... jeg er jo fra København ...

Hr. Raabel skød Røgen fra Cigaretten ud gennem Næsen og sagde:

- Skal vi blande os?

Joán gik ind.

De spiste rundt om, siddende med Tallerkenerne i Skødet eller staaende i en Vinduskarm - mens Frøken Gerda og Fasteren bød Fade om. Grev Holstein stod paa et Dørtrin og haandterede en Tallerken med Salat.

De to sønderjyske Fruer saá fra deres Tallerkener udover Stuerne og Anretningen, med deres skarpe Øjne, og den ene sagde til Fru Lorentzen:

- Her er mange Slags Skikke her i Kongeriget.

Fru Lorentzen, der spiste langsomt, fordi hun havde for Skik at smage paa andet Hus's Mad, sagde:

- Ja, de har gerne villet se mange, men paa Fabrikken holder vi jo paa at sidde i Kreds ved et Bord ...



- Osse hos os, sagde den anden sønderjyske Frue og hun lagde til: i den danske Befolkning.

Men Forstanderen, hvem Kandidat Ussing bragte et nyt Fad, sagde:

- Fremmed Gæst fejres med fremmed Sæd.

Købmanden, der gik langsomt omkring, talte til Joán:

- Greven maa ta'e sig no'et.

- Ja, De maa s'gu ta'e en Bid, sagde Uhrmageren, der trillede frem efter en Tallerken til Joán. Hej, Gerda, Koncertgiveren har ingenting, og han maa s'gu trænge til'et.

Frøken Gerda bragte et Fad og stod foran Joán.

- Hvor De er en god Husmoder, sagde han.

- Ja, ikke sandt, sagde Uhrmageren: hende ku' man vær' tjent med ...

Gerda gled bort, hendes Ansigt var bøjet over Fadet med et Smil til hver, hvem hun bød - et Smil, der ikke naaede op til hendes Øjne.

Men Uhrmageren, der vendte tilbage til sit, at Joán ku' træng' til'et, sagde:

- Men Gu' Fader bevar' mig, hvor maa'et vær' anstrengende ...

Han mente Spillet:

- En anden kraftig Mand holdt s'gu ikke til'et.

De to havde sat sig i en Krog.

- De talt' med Pastoren, saá jeg, sagde Uhrmageren: ja, det er en herlig Mand - hva' de saa si'er. Og jeg og min Bro'er, vi gaar saamæn osse en Gang imellem ind og hør' ham. Men det er jo Usseldom at sit' dér en halv Snes Stykker. Jeg si'er'et osse til Johansen: Du ku' gern' gaa med, si'er jeg, for at fyld' ... for Johansen, han er jo uafhængig og vi osse, naar man har en go' Forretning ... Naa, Højskolefolk, de er jo nu ikke af dem, der laver økonomisk Krig - saadan aabenbart da ..... Det er jo mer, at de lægger Forretninger a n til saadan at støtt' Magten ...

- Men, blev Uhrmageren ved: for Pastor Jespersen er'et Synd og Skam. For sig mig, Koncertgiver, hva'



ka' det nytt', han præker, naar ingen hører hans Præken ... saa han faar jo ingenting udrettet. Men, paa den anden Side - for man maa s'gu se Tingen fra alle Sider i vore Dage, ikke osse? han ta'er jo ikke noget Parti, den Mand, hverken til Missionen, det bitre Sprøjt, eller til det grundtvigske ... og hvem skal saa høre ham - her paa Egnen?

Uhrmageren lo og, idet han sprang tilbage i sine Tanker, sagde han:

- Men Johansen, han er nu af de Folk, som la'er sine Fruentimmer besørge Gudsfrygten ...

Købmanden gik forbi, med Haanden i sin Lomme. Man saá Knoerne, som var Haanden knyttet.

Han standsede og saá ud over Stuen:

- Bestyrer, De ku' ta'e et Fad.

Og Bestyreren tog et Fad fra Bordet og bragte det rundt - dér gik Hr. Petersen, lige efter Frøken Gerda.

Uhrmageren saá efter dem, mens alle talte rundtom, og Hr. Johansen selv havde begyndt at skænke i Glassene.

- Ja, sagde Uhrmageren: jeg ku' und' Johansen, at det nu sku' gaa, som han vil ...

- Gerda, blev han ved, er en herlig Pige, og Johansen ku' nok træng' til det, med alle sine Fejler. For han er jo en haard Negl ... og han er vel nok blevet stridere paa det sidste ...

- Og Drengen, den Knægt i Vejle, faar Johansen aldrig noget ud af, det jeg troer ...

Joán, hvis Ansigt havde faaet et uroligt eller næsten anspændt Udtryk, sagde:

- Ja, men hvorfor, Hr. Petersen?

- Det var Larsen, jeg hed, sagde Uhrmageren og grinede, saa han slog paa sine Ben.

- Næ, sagde han saa: der er s'gu ingen Ryg i den Knægt ... han har bare Stivelsen andre Steder - hvad Theodor skal, det ka' han ikke døje; og hvad han vilde, det ku' han ikke staa ud med.



- Men nu ka' de' jo osse vær' det samm' - naar Petersen en Gang ta'er det ...

- Bestyreren?

- Ja, det er da vel Meningen, sagde Uhrmageren og, idet han tog sit Glas, sagde han:

- Har De drukket med Tobakshandleren?

Købmanden, der skænkede af en Flaske Bordeaux, var naaet hen til Grev Holstein, som stod ved Siden af Fru Jespersen.

- Til denne Salat, Johansen, sagde Grev Erik og talte i en lidt ubetænksom Tone: skulde De egentlig rykke ud med Deres berømte Bourgogne.

- Det var Ret, Hr. Hofjægermester, sagde Købmanden og lo, mens der var fløjet et ganske kort Glimt ud af hans Øjne: Hofjægermesteren forlanger selv ind her hos os Bønder.

- Men, blev han ved og styrede sin Stemme: det ka' Hofjægermesteren godt faa, hvis Hofjægermesteren selv vil hente den. Hofjægermesteren véd, hvor den ligger.

Grev Holstein havde bidt i sin Læbe:

- Det var storartet, Johansen, sagde han og pludselig lagde han til:

- Saa kan Grev Ujházy se Kælderen.

- Joán, raabte han: vi to skal ned i Kælderen Og maaske som et hemmeligt Svar til Købmanden lagde han til:

- Og Frøken Gerda kan vel lyse os - ikke, Frøken Gerda?

Der var blevet stille et Øjeblik - mens Joán rejste sig.

- Gerda? sagde Johansen, saa det korte Navn hørtes skarpt:

- Naa, ja, lys Du, Gerda, for Herrerne. Fru Jespersen gaar nok med ...

Bestyreren var standset ovre i Spisestuehjørnet, med Fadet i den fremstrakte Arm:



- Jo Tak, vi har, sagde Kandidaten, der havde fulgt hans Blik, og han lo til Fru Raabel.

Men Fru Raabel sagde til Bestyreren:

- Ja, osse jeg, ellers Tak,

hvorpaa Fruen, der ikke havde glemt Grev Ujházys Bryden fra hende, fortsatte til Kandidaten:

- Men, kære Kandidat, j e g er oprigtig nok til at si'e - midt under Festglæden - mig blev det noget af en Skuffelse. Gud bevar's, det er jo Verdenskunst - - maa vel være det ... men det e r mærkeligt, mange af dem, der siges at have mest, de har, naar man kommer dem paa Livet, alligevel ikke Begreb om Værdierne ...

Joán var gaaet frem mod Gerda:

- Vil De lyse for os?

- Ja ... og en tæt Rødme var slaaet op i hendes Ansigt.

- Tak.

- Men jeg kommer ellers aldrig i Kælderen.

- Hvorfor? sagde Joán og det var, som hans Øjne vilde bade hendes Ansigt i deres Blik.

- Nej, sagde Gerda og hun talte, under hans Øjnes Lys, i en sært glidende Tone, der ikke svarede til hendes Ord:

- Oldemo'r vilde aldrig ha'e det.

- Saa gaar vi vel, sagde Fru Jespersen, der kom til.

- Hvor skal de nu hen? - Fru Lorentzen vendte sig og saá efter dem. Hun talte temmelig højt.

Mens Kandidaten bøjede sig frem mod Fru Raabel og hviskede hastigt:

- Naar kan vi mødes?

- Der er saa lidt Sygdom i denne Tid, sagde hun frem over sin Tallerken.

De to Sønderjyder, der havde spist ved selve Spisebordet, havde rejst sig og gik frem og tilbage, tavse, som Folk, der venter - maaske paa at vække Opmærksomhed.

Fru Raabel vendte Hovedet imod dem og sagde:



- Og hvad synes saa De, Hr. Mathiesen?

- Det var jo altid danske Toner, sagde Hr. Mathiesen.

- Ja, kære Proprietær, og ungarsk Sauce.

... De fire gik ned ad Trappen. Gerda gik forrest med et Lys, bag hende kom Joán: hvor hendes Haar fik mange Farver, fra Sort til Brunt, i Lysets Skær.

Bag dem talte de andre, mens Gerda lukkede Kontordøren op.

- Vi skal da ha'e Lygte, sagde Erik.

- Ja, sagde Gerda og tog Lygten ud fra Hylden, men kunde ikke faa den op.

- Lad mig! ... Og Joán aabnede den Tændstikken rystede i Gerdas Haand, mens hun vilde tænde!

- De ryster paa Haanden, Frøken Gerda ...

- Ja, sagde hun og vilde le: jeg har altid været bange for Kælderen.

- Hvorfor dog? spurgte Joán og han tændte, mens Holstein havde lukket Kælderdøren op.

- Jo, for Oldemo'r sagde, at det spøgte, fordi hun vilde aldrig ha'e mig derned.

- Ja, j e g skal ikke derned, sagde Fru Jespersen.

- Jo, faldt Gerda hastigt ind.

- Nej, jeg bliver her, sagde Præstefruen og satte sig ved Pulten, mens hun i det samme udbrød:

- Men, kære Børn, der ligger et Telegram ...

- Aa nej, sagde Gerda og gjorde en Bevægelse som vilde hun holde sig for Ørene, og hurtigt sagde hun:

- Hvor er det fra?

- Fra København, sagde Holstein og havde læst over Fru Jespersens Skulder.

- Aa, naa! ... Og Gerda tog Vejret.

- Nu skal vi ned i Underverdenen, sagde Erik højt som En, der vil bryde af.

- Ja, ta'er Du Lygten, Erik?

Erik havde taget den og var nede ad de første Trin.



- Mørkt er her, sagde Joán: Kom saa, Frøken Gerda.

- Ja, sagde Gerda og gik et Par Trin.

Kælderluften slog fugtig op imod dem, blandet med Vindunst, mens Joán paa Trappen, med opstrakt Haand havde vendt sig i Halvmørket

- Kom nu.

- Ja ...

- Tag min Haand.

I Lyset nedefra, fra Lygten, saá Joán hendes hvide Ansigt:

- Her er min Haand ...

- Aa nej (og paa én Gang virrede hun med Hovedet, og det var næsten, som hun talte gennem Graad Barnegraad) det er saa dumt ... men De maa gaa alene.

- Frøken Gerda - - -

- Hvor De er bange af Dem!

- Ja, sagde hun og var løbet op ad de fem Trin som flyede hun - og Døren gled i.

Joáns Haand var falden ned, næsten som var den hugget af ham.

- Kommer Du, sagde Erik.

Joán vidste ikke, at han var nede af Trappen og traadte paa de muldne Sten:

- Hvor Luften er tung.

- Ja, sagde Erik, der lo, mens han løftede Lygten saa de mægtige Vinfade saás næsten som Skibsskrog i Halvmørket:

- Det er jo heller ikke lutter skær Drue, der ligger her i den mere folkelige Afdeling ... Han løftede Lygten højere:

- Men vil Du se, det er storartet, den Masse Sprit.

- Her blandes s'gu Giften.

Pludselig vendte han Lygten:

- Hun troede, det var fra Vejle, sagde han og standsede.

- Hvilket? Telegrammet?

- Ja, sagde Erik og gik igen: fra ham, Drengen ...



for der kommer vist no'en Expres-Meddelelser fra den Kant.

- Men hvad er der da med ham? spurgte Joán.

- Véd s'gu egentlig ikke, sagde Holstein og aabnede en Bræddedør: da han var til Søs, kunde han ikke holde det ud, og nu, hvor han er til Lands, gør han Dumheder, fordi han ikke er til Søs.

- Her er s'gu det Allerhelligste, sagde Erik og stillede Lygten fra sig: Se, gamle Ven - det er Oxehoveder ... og der er Flaskerne.

Erik pegede paa de lange Hylder hvor, oppe og nede Flaskerne laa, Flaske ved Flaske, med deres fremstrakte Halse.

- Hva' Du, sagde han: ja, det er storartet.

- Men Du er helt bleg, fortsatte han og han aandede selv tungt ud: Ja, Luften kan nok slaa En.

Han skubbede Læberne frem ligesom betænksomt og sagde:

- Det er vel osse Luften her, der har "slaaet ind" i Familien.

- Hvordan? sagde Joán i et Ryk.

- Jeg mener, at ha'e al den Dunst af al denne her Sprit op gennem Huset saadan evig og altid og leve i - det kunde da let drive dem saadan kunstig op, baade Evner og alting - - og saa ta'e paa Viljen og den Slags med det samme.

- Ja, sagde Joán, jeg forstaar det.

- Men, spurgte han hastigere: Frøken Gerda?

- Ja, hun er jo sød nok, men hun skulde s'gu ud af Huset med det samme.

- Ja, sagde Joán og havde knyttet Haanden.

- Naa, men her har vi Bourgognen! ... ta'er Du de to Flasker? ... det er s'gu ikke værd at skaane ham, Giftblanderen. Har Du dem? Tak!

Erik holdt Lyset op igen:

- Saa gik vi, sagde han.

De gik tilbage gennem Kælderen, og Erik lukkede Bræddedøren.



- Naa, sagde Erik og saá igen hen over de vældige Tønder: det meste af denne her Sprit, den gaar nu over Grænsen ...

- Og no'et til Højerup, sagde han: naar det er rent ad Helvede til.

Pludselig havde Erik lænet sig ind til en af Sprittøndernes Bund, og staaende op, med Panden mod Træet, hulkede han, saá han skjalv.

- Erik, Erik, raabte Joán.

- Erik, sagde han sagtere.

- Erik, hvad er det?

- Aa Du, det er ad Helvede til! ... Og Erik blev ved at hulke.

- Naa, sagde han og vendte sig, mens Graaden endnu sad i hans Stemme: det er ingenting ... det skal Du ikke ta'e Dig af ...

Han tørrede sig med Lommetørklædet i hele Ansigtet:

- Saadan under Jorden har vi vel alle vore Anfægtelser.

- Kom saa, sagde han, men efter at være gaaet et Par Skridt standsede han igen, og for at tale om noget og noget andet, sagde han:

- Men naar det Rakkerpak (Ordene kom langsomt, som om han endnu søgte om sin Tanke) hugger i Johansen, som vel osse har fortjent det, naturligvis, saa er s'gu Forstanderens Fusel meget værre end Johansens Gift ...

- Højskoleforstanderens?

- Ja, Forstanderen og al hans Aftapningsanstalt af Livssyn er vist ikke bedre. Og Stanken af hans Kultur-Sprit staar op gennem hele Landet ...

De havde naaet Trappen. Ved det nederste Trin vendte Erik sig og han lagde sin Haand, der endnu skælvede, paa Joáns Skulder:

- Naa, lille Josse, Livet er vel saadan, at En bliver glad og en anden bliver mindre glad.



- Saa var vi deroppe, sagde han og løb op ad Trappen.

- De maa da ha'e set det Hele, sagde Fru Jespersen: saa længe De blev borte.

- Ja, sagde Erik.

Men Gerda havde kun vendt sine Øjne mod Joán.

- Og Joán har Gevinsten, lo Erik og pegede paa Flaskerne.

- Men saa slukker vi, sagde han og pustede ind i den aabnede Lygte.

- Ja, hviskede Gerda og stirrede ind mod det slukkede Lys.

- Telegrammet, sagde Fru Jespersen og tog det Joán vilde sætte Lygten ind paa Hylden, men Gerda sagde:

- Nej dér! ... og hun flyttede den, mens hun med en underlig træt Stemme tilføjede:

- Her har alt sin Plads ...

Holstein havde aabnet Døren oppe paa første Sal og Stemmerne slog ned imod dem. Købmanden stod lige indenfor Døren, som om han havde ventet:

- Her er Saften, sagde Holstein og løftede de to Flasker.

- Mente Hofjægermesteren ikke, at der skulde være et Glas til os alle? Og mens der i Købmand Johansens Øjne kom det samme Glimt som før, bød han Bestyreren at hente nok.

- Og Glassene, sagde han til Gerda, der kom med Joán.

- Ja, Fa'er.

- Dem fra Auktionen, beordrede Købmanden, der atter havde Haanden i sin Lomme.

- Ja, Fa'r, sagde Gerda, der, som angst, havde drejet sit Ansigt.

Erik Holstein havde vendt sig om paa sin Hæl.

.... Gæsterne havde holdt op at spise, og de gik snakkende ud og ind. Alle Stuer var fulde af Cigarrøg.

Joán gik ind i Spisestuen, hvor Gerda stod og stillede



Glas paa Bakken. Hun saá dem vist ikke selv, mens hun stillede dem, Glas ved Glas, med deres brede gyldne Kanter.

- Hvad tænker De paa, Frøken Gerda?

Gerda saá ikke paa ham:

- Nu tænkte jeg paa Deres Mo'r, sagde hun Joán stod lidt:

- Jeg tror, De tænker paa for mange tunge Ting, sagde han.

- Tunge? gentog hun.

- De er saa skræmt inde i Dem, sagde Joán, og de talte med samme Stemmer.

Gerda nikkede - en Gang.

Og Joán sagde, og hastigt:

- Og alt det - - skulde De bryde ud af - - - og bort fra.

Frøken Gerda havde krammet om Glasset.

Men som om han havde sagt alt for meget eller sagt det altfor pludseligt og flyede tilbage til noget andet, sagde Joán:

- Nu Deres Søster ...

- Min Søster? han hørte det knap.

- Ja, Jeg mener ... mener, det skulde ikke skabe Dem saa mange tunge Tanker.

Hans Øjne stirrede paa hendes Bryst, der brat steg op og ned:

- Et Menneske er raadigt over sit Liv, sagde han.

Og paany lagde han pludselig til, med en anden Stemme:

- De ogsaa over Deres.

Et Øjeblik stod hun som den, der skal falde Saa sagde hun og Ordene kom møjsomt, men de kom tydeligt:

- Det er ikke det, at hun døde.

- Hvad da?

Gerda havde løftet sit Ansigt halvt:

- Det, at hun havde taget paa sig, hvad hun ikke kunde.



- Gerda, sagde Joán og greb om hendes Haand - og et Nu havde hun gengældt hans Haandtryk som En, der drukner.

- Vil De maaske skænke i Glassene, Fru Raabel, sagde Gerda til Lægefruen, som paa Dørtærskelen sendte Øjnene langt frem over sin Vifte.

- Bestyreren vil hjælpe Dem, sagde hun og gik.

Fru Raabel talte om de dejlige Glas:

- Ja, her i Huset samles der sammen til Fremtiden. Disse Glas er nu erhvervede paa Højerup. Hun lo: Det er osse som en Slags Tak til Hofjægermesteren for Assistancen ...

Men pludselig sprang hun og sagde:

- Nu var maaske Tiden kommen, vilde være kommen - for lidt Musik.

Joán, der knap havde hørt, sagde:

- Har vi ikke haft for megen Musik, Frue? - og gik.

Fru Raabel spildte paa Sølvbakken ... Pastoren stod alene ved et Vindu:

- Aa, er det Dem, Hr. Pastor, sagde Joán, som pludselig saá hans Ansigt.

- Ja, sagde Præsten, og som en Slags Forklaring af Joáns Bleghed tilføjede han:

- Ja, Luften er tung dernede i de Kældere.

- Men Grev Holstein - og han smilede ganske lidt - véd, hvor Vinene ligger.

Joán svarede ikke, og lidt efter sagde Kapellanen:

- Vi, min Hustru og jeg, holder saa meget af ham. Han hjælper saa gerne og han hjælper kønt.

- Og dem, blev han ved, som min Hustru og jeg gerne vilde hjælpe, er det ikke altid saa let at skaffe Hjælp til. De staar næsten altid udenfor - - ligesom vi selv. Men til Højerup gaar man aldrig forgæves.

Saa mærkede Præsten, at Joán ikke hørte, men han talte alligevel:

- Naar De, Grev Ujházy, som min Hustru si'er, en Sommer kommer her tilbage - -



- Kommer tilbage?

- Ja....

Pastoren skiftede Tone:

- Saa kunde De maaske gøre en god Gerning ...

- Gøre en god Gerning?

- Kan jeg ikke tale aabent til Dem? sagde Præsten: Man kan se, hvor meget Hofjægermesteren holder af Dem - - og ved at være en Sommer paa Højerup, tror jeg, De kunde gøre en god Gerning. Der er ... der er saa mange store Gaver hos Hofjægermesteren. Men der skulde kaldes paa dem.

Joán var blevet opmærksom:

- Ja.

Og pludselig sagde han:

- Men - ja, tilgiv, Hr. Pastor (og han saá atter Erik for sig, som han havde staaet op mod den Vintønde, hulkende, dér nede i Kælderen) ... men hvad er der da i Vejen paa Højerup?

- Man véd aldrig, sagde Præsten: jeg mener, det ene Menneske om det andet, hvordan Livet har formet sig. Vi Mennesker tror at se, og ser dog ikke en Gang, hvad der foregaar lige ret for vore Øjne - -

Joán havde nikket.

- Men Grevinden er jo ... ja, det er hans Kusine - - men hun er jo fra et andet Land, som vel er vedblevet med at være hendes Land ...

- Vedblevet ...

- Ja, blev Pastor Jespersen ved: De véd, hendes Fader er Generaladjudant hos Kejseren. Grevinden er midt ud af noget helt andet ... og her er hun aldrig blevet hjemme - heller ikke paa Højerup. - -

Joán stirrede ud i Stuens Luft.

- Og saa sidder Hofjægermesteren altfor meget ene - - og - -

- Ja, sagde Pastoren, og ogsaa han saá ud i Luften: Der er saa mange Maader, hvorpaa det kan gaa i Stykker for to Mennesker.

- Og hvis det saa, sagde han lidt efter, var paa en



anden Egn, hvor man lod en Mand med sine egne Meninger - for Hofjægermesteren har Meninger - lod ham komme til ... Men her paa Egnen ... Fru Jespersen gik hen til dem.

- Skal vi ikke ha'e et Vindu op, sagde hun:

- Røgen trækker saa græsselig sammen Præsten aabnede, og Fruen bøjede sig et Øjeblik ud ad Vinduet.

Ovre fra Hotel Danmark lød Sangen igen.

- De nytter Tiden, sagde Fru Jespersen Joán havde lænet sin Nakke mod Væggen - derovre sang de:



Det Land endnu er skønt,

thi blaa sig Søen bælter,

og Løvet staar saa grønt.

Og ædle Kvinder, skønne Møer

og Mænd og raske Svende

bebo de Danskes Øer ...

- Men Telegrammet, sagde Fru Jespersen og greb det i sin Lomme.

- Hvilket Telegram? spurgte Præsten.

- Til Johansen, sagde Fruen og gik.

- Hvad kan det være? - ... Præsten syntes urolig.

- Det er fra København, sagde Joán ud i Luften.

- Naa, Gudskelov, saa er det kun Forretning.

Sangen lød derovre:



I Danmark lyder Hjertesproget,

og dér er Sandhed ingen Mand for broget,

de to høre begge Vorherre til,

saa vel derfor han og Danemark vil;

mens Linden mon løves.



I Danmark blomstrer Kærligheden - -

Guldæbler modnes dér i Frode-Freden,

og dér skal man finde de Vises Sten. - -

Joán Ujházy lyttede endnu ...





- Hva'er'et for no'et?

- Hva' staar der om? sagde Uhrmageren til Købmanden, hvem Fru Jespersen havde givet Telegrammet og som, efter at have læst det, rakte det til Forstanderen.

- Det er de nye Bevillinger, som er vedtaget, sagde Forstanderen.

- Det er Lønningerne, som de har vedtaget, gentog Købmanden til Tvillingen.

- Naa, sagde Uhrmageren og satte sig igen: ja, vi skal nok den Vej.

Men Fru Lorentzen sagde til Forstanderen:

- Det var vel, hvad vi havde haabet.

Købmanden, der havde faaet Telegrammet igen og viklet det sammen og sammen, saa det lignede en Troldkælling, sagde:

- Nu vil de Herrer Københavnere rase! .. Og han begyndte at gaa hurtigere hen over Gulvet, mens Forstanderen svarede Fru Lorentzen:

- Naturligvis, naturligvis, vi maatte vel haabe det. Men paa den anden Side, naar man som vi har Føling med Befolkningen ... et Forslag som dette, der er nødvendigt, naturligvis, det er nødvendigt, men, set fra alle Sider, det splitter. Det splitter - - nu, hvor alle gode Kræfter burde være med til Samling - -

- Samling er god, sagde Fabrikanten haardt, men først Landsfjenderne frem.

- Kære Fabrikant, brød Forstanderen ind, De er nu højre Fløj ..

- Er det Bevillingerne, raabte Raabel, der var løbet ind i Stuen med et guldrandet Glas i sin Haand.

- Det er, hvad det er, sagde Købmanden og gik ham forbi, mens Hr. Raabel sagde og lo:

- Saa gaar vi altsaa lige ind i den luende Galskab. Men der var naturligvis ikke andet at vente af d'Herrer.

Fabrikanten svarede og lod, som talte han til Forstanderen:



- Forsvarssagen er god. Den bringer Landsfordærverne frem, saa man kan se dem.

- Taler Fabrikanten til mig? raabte Raabel,

mens Forstanderen, der stod midt i Kredsen, sagde:

- Ja, her paa Egnen vil der jo aldrig findes Bund for Tanken om et forsvarsløst Fædreland.

- Men vi har vort gamle Program, snerrede Ussing fra en Krog.

- Et Program maa der til for dem, der vil samle, svarede Forstanderen.

Raabel gjorde en Bevægelse med Tungen, som om han havde Opstød:

- Og bagefter kan det bruges som Serviet til at aftørre Fadet.

Uhrmageren gryntede over sit Glas - og holdt pludselig op.

- Men vi Unge vil ikke samles om at slaa af, sagde Ussing, der stod med Hænderne i Lommen.

Men Raabel sagde:

- Aa, her i Landet er der sat Præmie for at slaa af.

Joán havde pludselig løftet sit Hoved og saá paa de raabende Herrer.

- Hvorom taler de? sagde han til Erik som En, der vaagner.

- De taler, svarede Erik.

- Men om hvad?

- Om at forsvare Fædrelandet, min Ven, sagde Erik og han smilede: det er her i Landet Politik.

Men Ussing, der talte hastigt og rød i sit Hoved, sagde, at ét burde huskes: at de Unge var opdraget i de gamle Grundsætninger.

Fru Lorentzen standsede ham ved at gentage Ordet: Grundsætning, mens Hagen blev bred over Guldkæden og hendes Øjne gik fra Kandidaten over til Fru Raabel, der var kommen foran paa Dørtrinnet, hvor hun stod med den haandmalede sammenslaaet i den halvløftede Haand som en Pind.

- Men, raabte Raabel, lad os kun - lad os kun.



Idag er det to hundrede Tusind til et Par blaa Bukser og imorgen marcherer vi lige ind i Fæstningen...

- Hørup er død, mine Herrer, og der er sat Præmie paa Forræderiet.

- Ja, talte han ind mod Fabrikanten, jeg er min Mening bekendt.

Tobakshandleren gik bag om Joáns Ryg og sagde grinende ned over hans Skulder, halvsagte:

- Gu' er han ej, Koncertgiver.

- Det véd vi, at De er, sagde Fabrikanten, der vejede sin Guldkæde i Haanden.

- Det gamle Program, sagde Ussing til Fabrikanten: var Neutraliteten meddelt til Magterne og en Politivagt; medens Forstanderen talte om: at ganske vist ogsaa han i et saa vanskeligt Spørgsmaal (og han udtalte g'et) vilde haabe paa Læmpe; at man, hvorom han ikke tvivlede, vilde læmpeligt forberede Befolkningen.

- Forberede Folkeaanden, sagde Forstanderen: Folkeaanden, som, naar den først er vakt, aldrig har svigtet her i Danmark.

Grev Holstein, der stod ret op og ned ad en Væg med Cigaretten mellem Læberne, sagde ud over Stemmerne:

- Og mens De forbereder, Hr. Forstander?

Forstanderen drejede sig:

- For os, Hr. Hofjægermester, sagde han, og hans Stemme skjalv lidt: har Vorherre altid haft s i n Mening med vort lille Danmark.

- Den Mening var i nogle hundrede Aar: Hug en Hæl og klip en Taa.

- Det er maaske, sagde Forstanderen, hvis Adamsæble gik op og ned: ikke alle, der ser, hvad der blev bevaret.

- Nej, Hr. Forstander! - og Erik stirrede paa Skyen fra sin Cigaret: jeg véd det ikke.

- Men, sagde Forstanderen midt i sin Kreds: hvad der først skal dyrkes, er Kærligheden til Fædrelandet...

- Og hvad der skal rykke frem, er Kanonerne, raabte Raabel og lo, mens han raabte: Og naar Kanonerne



er rykket frem, bygger vi Krudttaarne, og naar vi har bygget Krudttaarne, armerer vi Voldene, og naar Voldene er armeret - - falder vi for Fædrelandet ...

Han førte sin Haand gennem Luften, som gav han en Sjover en Lussing.

- Gu' gør vi saa. Min Herre, husker De Overgangen til Als.

Magisteren havde rejst sig i en Krog:

- Dybbøl kom først, sagde han.

- Det har De, Magister, opdaget meget sent, sagde Doktoren, og henne i Stuen lo de.

Joán var gaaet frem næsten midt i Rummet, og det var Gerda, han spurgte igen med den samme Stemme som før:

- Men hvorom er det, de taler? Gerda svarede:

- Det er kun Politik, sagde hun.

- Men hvorom? sagde Joán.

-- Her paa Egnen er det altid om Forsvaret, sagde hun som den, der taler om noget, hvorover hun aldrig selv har tænkt.

- Forsvaret? spurgte Joán: Forsvaret af Landet - selve Landet?

- Ja, svarede Gerda og saá paa ham, halvforbavset ved noget i hans Stemmes Klang.

Joán gik fra hende, et Par Skridt, med et besynderlig anspændt Udtryk i sit Ansigt - anspændt maaske for at forstaa alle de danske Ord.

Men til Raabel, der endnu var ved Taarnene, sagde Fabrikanten tværs gennem Stuen:

- Men Forsvaret er ikke Forsvaret. Det er Sagen, som -

- Som? Doktoren rejste sig som en Top.

- Skiller mellem dem, der vil være med os, og dem som er imod os, sagde Lorentzen.

Der fløj et lille Smil frem fra Lægens Øjne - rakt ind i Fabrikantens Ansigt, før han sagde:

- Hvori, Fabrikant?



Det var, som Fabrikanten pludselig var gledet paa sin Støvle; men Forstanderen havde vendt sig mod Raabel:

- Ven Lorentzen har Ret, sagde han: Denne Sag er Mærke i de større Ting.

Tobakshandleren stod bagved Joán:

- Saa, sagde han og grinede ned over Joáns Skulder:

- Der blev Laarentzen Bêt. For ham kan Raabel tuml'.

Og Tobakshandleren blev staaende, midt i Striden med Hænderne paa sin Ryg, svedende af Fornøjelse.

Men Raabel havde vendt sig mod Forstanderen igen og - med en oratorisk Kolbøtte - raabte han:

- Jeg kender her i Landet ingen formaalstjenligere Forretning end Forræderiet ...

Fru Raabel skubbede med den haandmalede sin Ægtemand ind i hans Rygrad, og, da han drejede sig, hviskede hun:

- Du er altsaa gal?

- Ja, Madame, hviskede Raabel tilbage: jeg har giftet mig med Dem.

Og han vendte sig som en Vind igen - hen mod Grev Holstein:

- Men, sagde han: vi har, Herren være lovet, Vælgerne tilbage.

- Ja, sagde Erik halvhøjt: Kvæget er foreløbig paa Stald.

Det gav et lille Sæt i Doktoren, men saa fniste han:

- De ka' s'gu ha'e Ret, sagde han og løftede sine Skuldre: Men Vælgerne er dog Vælgerne, ikke sandt? Og Vælgerne vil tale. Den jyske Bonde har sund Fornuft og den jyske Bonde er radikal.

- Det er han, sagde Kandidaten, som gik op og ned.

- Ja, skød Fru Lorentzen ind: Kandidaten er enig med Doktoren.

- De, Hr. Doktor, sagde Forstanderen og talte venligen som den, der ønsker Afslutning: kender dog næppe vor kære Befolkning som vi, der har Føling saa mangesteds. Der er én Ting, vor jyske Befolkning har



- den har Tillid. For den véd, de Mænd, der styrer nu er dens egne.

- Og de er Jyder, sagde Købmand Johansen og slyngede det ene Ord fra sig som en Sten.

Men Forstanderen havde vendt sig til Sønderjyderne, som han syntes stod ligesom lidt ene, og han talte om Skytteforeningerne, i hvilke han ret som saá en Vej.

- Til den Dag kommer, sagde han: hvor Ret gaar for Magt.

Fru Raabel var svajet over Gulvet (der var to uknappede Hægter i hendes Nederdel) og gled forbi Kandidaten:

- Ussing, hviskede hun: De skulde vare Dem for Fru Lorentzen.

- Man har sin Overbevisning, snærrede Kandidaten.

- Du skal vel osse ha'e Brødet, sagde Fru Raabel: og Du kender det Fruentimmer.

- Du skulde tale højere, sagde Kandidaten arrigt.

Fru Raabel gled videre - hen til Joán:

- Alt dette her, sagde hun venligt - og haabede endnu en Gang paa Skærsommernatsdrømmen firhændigt - forstaar De ikke noget af ...

- Nej, svarede Joán, bestandig med det samme Udtryk i sit Ansigt:

- Jeg forstaar det ikke.

- Heller ikke jeg, sagde Fru Raabel og saá op imod ham: Virkeligheden flygter vi for - vi af vor Art.

Man hørte stadig Forstanderens jævne Strøm af Ord om Skyttebevægelse og Skytteforbund, hvortil jo nu sagde han, Drengeforbundene synes at ville slutte sig hvad der vel kunde blive til Velsignelse, hvis de kunde holdes fri for en usund Indflydelse,

mens Raabel raabte ovre i Hjørnet og tilsidst havde vendt sig til Tobakshandleren og sagde:

- Det glade Vanvid kan dog ikke sejre! og pludselig snoede sig om og sagde til Joán:

- Hvorom taler Madame?



- Vi taler om, sagde Fruen: at alt dette er noget, som vi ikke forstaar.

- Nej, sagde Doktoren: det vil jeg tro.

- En Fremmed, kære Greve, og han lo: der slipper ind her i Landet, maa tro, han er sluppet ind i et Galehus ...

- Her er den sunde Fornuft jo død, sagde han. En Fremmed vil slet ikke fatte det.

Han tog Joán i Kjoleopslaget og førte ham, mens han blev ved at tale, bort fra Madame:

- Men et Forsvar, kære Greve, har man hørt Mage til Vanvid? et Forsvar af denne Klat Jord - et Forsvar med vore Soldater. Har De set vore Soldater? Naa ikke? De vilde heller ikke tro Deres Øjne. (Og Doktoren lo.) Kære Herre, vi ligger midt mellem to Stormagter. Stormagter, Kære, behag at betragte Kortet. Og vi skulde tænke paa at forsvare os? Hvis de Herrer kan tro paa det, ikke sandt! - burde de belægges med Haandjern, Kære. Og hvad vi vil, vi, der har Fornuft i Pæren, er ganske klart, klart og simpelt: Vi lader Landet ligge aabent. Og hvis Landet ligger aabent, hvem skulde saa falde paa at besætte det, ikke sandt? Og hvis det blev besat, ikke sandt! - saa reklamerer man, Kære, og det samlede Europa ta'er sig af En ...

- Men for saa vidt (Doktoren trak Skuldrene op) for saa vidt har de Folk jo en Undskyldning: Man kan aabne hver Hjernekiste fra Gedser til Skagen - ikke sandt? og der er ikke en Kat, der ta'er den Sag alvorligt. Kære Greve, vi Danske er dog, Gud være lovet, et Folk af Ironikere. Men et Parti skal naturligvis ha'e en Sag.

- Og vi andre, sagde Doktoren og lo, skal have noget at kæmpe mod ...

Han lo:

- Forsvarssagen, kære Greve, mellem os sagt, hvis Forsvarssagen døde - - det vilde være et Grundskud paa selve Radikalismen.



Doktoren saá paa Joán, hvis Ansigt syntes træt eller næsten pint, og han sagde:

- Men alt det kender De naturligvis fra Deres eget, kære Fædreland? ...

- Jeg har intet Fædreland, sagde Joán langsomt.

- Nej, nej, Doktoren smilede: en Mand som De bliver Kosmopolit, det er klart ...

Og som den, der endelig har fundet en Ligesindet til hvem man kan sige alt, sagde han:

- Men, kære Ven, i vort Hjem og inden vore fire Vægge er vi det vel, Gud være lovet, alle. Tiden glider dog frem, ikke sandt? og havde jeg en Søn - men Madame har kun skænket mig Døtre - vilde jeg... men man kan jo ikke sige den Slags ... vilde jeg i fuld Oprigtighed ønske ham, at vi alle var opslugt af Tyskland. Det vilde jo være hans Lykke - et stort Land, ikke sandt? Det store Land byder dog den store Chance ...

- Men det vil ogsaa komme, sagde han.

- Vort Slægtled har dog gjort Fremskridt og vore Børn (Doktoren smækkede med Tungen) vil ikke være anlagt for Sentimentaliteten

- Min Fødeø, sagde Joán og talte som før, er bedækket med Blod.

- Ja saa, ja saa, sagde Raabel, ligesom forvirret ved Joáns Tone.

- Den er dækket med mine Forfædres Blod Doktoren lo, men med en usikker Latter:

- Ja, andre Tider og ikke sandt? andre Forestillinger...

- Og en anden Race, andre Racer, bedste Herre.

- Men vi Danske og Blod, kære Hr. Greve, vi Danske og Blodsudgydelse. Vore Evner gaar sandelig ikke i den Retning. De skulde vide, hvor mange af mine Kolleger der opgiver Studiet, fordi de besvimer i Operationsstuen ...

- Ja, De ler, sagde han.

- De ler, gentog han og saá paa Joán, der havde let ganske kort.

Og pludselig sagde Doktoren til sig selv - for der



var noget ved Joán, som var der ingenting Levende bag hans Londonner Skjortebryst -:

- Han har s'gu ikke forstaaet et Ord.

- Bæstet har ikke forstaaet et Ord.

Og uden at finde noget at sige, stirrede Hr. Raabel paa sin egen Cigaret, til han vendte sig om paa Hælen.

- Han er jo dum, sagde han til Madame, der stod i Døren.

- Det er kun hvad jeg har set hele Tiden, svarede Fruen.

- Pure dum, sagde Doktoren.

Da han drejede sig, saá han Hans Haacke, der sad halvgemt bag et Gardin og stirrede paa sine egne lidt for store Fødder:

- De er lidt mat, sagde Doktoren, og han lo:

- Ja, saadan en Rejse maa s'gu heller ikke være ublandet morsom.

- Navnlig ikke, sagde Fruen, for den, der skal være Nummer to paa Rejsen.

- Men, lagde hun til: det er vel i det mindste heller ikke hvert Sted, der festes mellem Kulisserne som her. Jeg følte for Dem.

- Sie meinen, gnädige Frau, sagde Hans Haacke.

- Jeg beundrer Dem, j e g med mine Nerver vilde aldrig have kunnet spille til Ende under den - Champagnestøj.

- Man vænner sig til sin Stilling, sagde Haacke, der slet ikke havde hørt nogen Støj, men som følte sig smigret ved at beklages.

- Ja, behageligt maa det ikke være, sagde Doktoren.

Gerda havde skænket igen og kom frem i Døren med en Bakke, da Fru Jespersen mødte hende.

- Gerda, sagde hun halvsagte, hvorfor har Du taget de Glas - iaften, hvor Grev Holstein selv er her?

- Fader forlangte det, svarede Gerda uden at slaa Øjnene op.

- Det tænkte jeg, sagde Fru Jespersen, og, henvendt til Joán, fortsatte hun:



- De bliver træt, Grev Ujházy, men naar Mændene først begynder at tale om Politik, bliver der altid Storvask.

- Jeg tænker paa saa meget andet, svarede Joán.

- Det samme gør jeg, sagde Fru Jespersen leende.

- Og alligevel var der en Tid - og hun skiftede i Stemmen - hvor jeg var med til at samle ind til Kanoner. Men nu er der talt om den Ting i tyve Aar. Og ja, jeg tror, mon ikke vi Danske har en Evne til at se en Ting fra alle Sider og give Alle Ret og Ingen Ret? Vi sidder og drejer og drejer Garnet, til Nøglet bliver liggende i Skødet 02 hele Garnvindet er kommet i Ulave.

- Eller, sagde Fru Jespersen med et Suk, som gav hun det op: det er maaske kun det, at jeg rentud ikke har Kræfter til at tænke paa, hvad der vil ske om halvhundrede Aar.

- Ikke Kræfter? gentog Joán.

- Ja, maaske er det dér, det brister, sagde Fru Jespersen: Der er et Sted hos os Danske, hvor vi har sat Styrken til.

Joán havde holdt Øjnene ret mod Gerda.

Maaske paavirket af hans Tankestrøm slog Fru Jespersen pludselig over og vendte sig om mod Gerda:

- Men Gerda har det saamæn ikke nemmest - hun sidder midt mellem Købmanden og Bestyreren.

- Saa maa Frøken Gerda rejse sig, sagde Joán og vilde le.

Forstanderen var vendt tilbage til Folkeopdragelsen og "Ledet":

- Hvis vi blot kaldte vort Forsvar Fredsværn, sagde han, og gjorde det til et Led i den sunde og rette Opdragelse ...

- Det bliver et dyrt Led, fo'r Ussing ind.

- Dyrt og dyrt, sagde Forstanderen: naar vort Folk kun fandt Samlingsvejen ...

- Det er en Vej, Ungdommen aldrig gaar, sagde Kandidaten.

- Saa maa Ungdommen la'e være, faldt Købmand Johansen ind.



Men Ussing sagde og fulgte med sine Øjne kun uafbrudt Fru Raabel og Haacke:

- Om Dem, Købmand Johansen, véd man, hvor De staar.

- Véd Kandidaten det?

- Ja, raabte Ussing og stadig hidsigere (nu gik Fru Raabel og Haacke til Klaveret):

- At De er en Venstremand, der holder paa Befæstningen.

Raabel havde drejet sig og lo:

- Vor ærede Vært holder paa Befæstningen, sagde han, for saa mister vi Københavnere Dyrehaven.

- Maaske har Doktoren Ret, sagde Købmanden med et Glimt imod ham.

Forstanderen var ligesom gledet ud fra Kredsen og sin Medhjælper, og Fru Lorentzen sagde staaende paa Dørtærskelen:

- Ja, vi paa Fabrikken mener nu om Kandidat Ussing, at hans Plads var ikke ... hvor den er ...

Og Fru Lorentzen tog fast om Guldkæden.

- Kære Ven, sagde Forstanderen: jeg tror, at De kender min Mening, hvad jeg personligt mener. Men Ungdommen er vanskelig ... den er meget vanskelig at holde sammen. Hvor mange af vore tohundredehalvtreds, ja, vi er i dette Halvaar oppe paa det Tal af Karle og Piger ... men hvor mange troer De, vi beholdt, hvis vi ikke tog mange Hensyn?

Fru Lorentzen svarede ikke. Men Forstanderen sagde fastere:

- Det er vor aandelige Styrke, at vi rummer Afskygningerne.

Og da Fru Lorentzen endnu intet sagde, lagde Forstanderen til og saá hende ind i det rødslaaede Ansigt:

- Men det er sandt, fra Doktorens Hus kommer i det Hele intet godt.

Fru Lorentzen slap Kæden. Men Ussing, der bestandig havde Øjnene inde hos Fru Raabel (Blomsten paa



hendes Haar ligefrem daskede Hans Haacke paa Kinden) sagde snærrende over mod Forstanderen:

- Vi Unge vil i denne Sag tilsidst forlange et klart Standpunkt.

Forstanderen havde rettet sig og han gjorde med Haanden en Bevægelse, som slog han paa en Klokke:

- Det Standpunkt vil vi tage, sagde han: I en Sag, vi Lægmænd ikke kan overskue, vil vi, naar Tiden er inde, følge dem, der har Ansvaret.

De havde pludselig alle hørt efter, mens ogsaa Tobakshandleren havde rejst sig med sit Whiskyglas.

- Og de, som til den Tid, fortsatte Forstanderen ikke er med os, vil ikke mere være blandt vore.

Der var stille et lille Nu. Saa sagde Doktoren til Magisteren, der havde stukket Hovedet frem:

- Saa, der talte Hovedkvarteret.

Og han sparkede med sin sprukne Lakstøvle:

- Og man smed Ansvaret fra sig! ... han spyttede ud gennem Musetænderne.

- Ligesom alle de andre, sagde Magisteren.

- Der fik Kandidaten sin Opsigelse, sagde Tobakshandleren, der var gaaet ind i Spisestuen.

- Faar jeg saa et af Grevens Glas, bad han og bøjede sig over til Gerda.

- Saa, forkyndte Fru Jespersen i et Sæt: Nu er hun der.

Inde fra Klaveret lød Musik.

- Naa, sagde Tobakshandleren og grinede: er hun kommen paa Stolen - naa, hun har ogsaa længe kløet...

Det var Fru Raabel og Hans Haacke, der spillede firhændigt.

- Men det maa jeg se, sagde Fru Jespersen og gik.

- Sku' vi sæt' os, Koncertgiver, foreslog Tobakshandleren, for den' her bliver nok lang ...

Stemmerne rundt om døde hen, mens Doktoren fløj igennem Stuerne.

- Hyss.

- Hør, det her har ikke været saa grinagtigt for



en Fremmed, sagde Tobakshandleren og skubbede til Joán med sin svære Albue. Men nu har de vel skændtes til Ende om deres Meninger.

Tobakshandleren lo sagte og tømte Glasset:

- Men jeg siger nu, Meninger og Meninger - hva' Koncertgiver? Man har sin Disk, lever med sin Disk ... der er s'gu Centrummet ... saa ka' de gerne snakk' ...

- Naa, sine Meninger har man naturligvis - Gerda, hvor har Du sat den Flask'? - men jeg si'er, Koncertgiver, hva' kan 'et nu nytt' og snakk' og snakk' om den Fare og den Fare?

- Fare? sagde Joán, og saá frem over Glassene.

Gerda havde sat sig, tæt ved Gardinet lyttede hun til den Beethovenske Sonate.

- Ja, Faren og Faren, som de stopper i os i Højre - for jeg er nu Højremand, Koncertgiver, i mit Hjerte - men man ka' nu li'egodt ikke gaa rundt og glo paa Faren hver Dag, saa ku' man jo li'esaagodt gaa rundt og miste sit Livs Fornøjelse ved at tænke paa sin Død og sin Begravelse ...

Og som om Ordet Begravelse førte hans Tanker videre, sagde han og drak igen:

- Og forresten saa ka' man s'gu si'e som min Fætter paa Vesterbro - jeg og min Bro'er vi ta'er jo tit til København, saadan skiftevis ... for her er man jo Borger og kan ikke dandere den som man maa, naar man er Mandfolk ... Men nu min Fætter, han er Odd Fellow, han si'er saa tit: Naa, si'er han, naar vi er for os selv, naa, si'er han, naa Du, naar vi først er lagt i Kareten, ka' det vel være os det samme, hvem der saa tramper paa Jorden.

Ovre paa den anden Side Bordet stod Fabrikanten og talte med en Sønderjyde.

- Ja, sagde Sønderjyden, vi har set paa to Gaarde ved Skive.

- Her gøres Musik, hvæsede Doktoren og løb ud igen.



- Ja vel, hviskede Tobakshandleren over sit Glas; og da han saá, Doktoren var ude, hviskede han over Bordet:

- Hvor er det, Du vil købe, Mathiesen? Sønderjyden gentog: "ved Skive".

- Det er til Nummer to, sagde Larsen, og han blev ved:

- Ja, I faar go'e Priser dér Sønden for Aaen for Jeres Ting og Sager, I Landmænd.

- Hys, sagde Fabrikanten.

- Ja, sagde Larsen og gnubbede med sin Albue: Doktoren ka' s'gu faa En til at tie stille, Fabrikant.

De tav alle, mens Musikken lød ind gennem Rummene.

Men pludselig bøjede Tobakshandleren sig frem over sit Glas og halvgrinede fortroligt til Joán:

- Det er jo Doktoren, som maa hjælp', naar Smaapigerne hos Lorentzen er ved at bli'e for svære.

Joán havde ført sin Haand to Gange eller tre Gange hen over sine Øjenlaag, som om hans Øjne sved.

Saa stod han op.

Tonerne blev ved at lyde, men Joán skelnede dem ikke.

Tæt ved Frøken Gerda havde han lænet sit Hoved mod Væggen og stirrede mod Stuens Ansigter. Saa lukkede han sine Øjne. Det var, som skulde hans Hjerte standses, fuldt af en Bedrøvelse, paa hvilken han ikke kendte Navn.

De blev ved at spille.

Gerda havde vendt Ansigtet opad. Øjnene havde hun lukket.

Joán lod under sine halvlukkede Laag Blikket hvile paa hendes Ansigt.

- Frøken Gerda, hviskede han.

Hun rørte sig ikke, og i de stille Træk var der ingen Bevægelse.

- Frøken Gerda, sagde han igen.

To Taarer piblede frem under hendes Øjenhaar.



Men som ved Synet af de Taarer al hans Bedrøvelse flygtede under en urimelig Glæde eller et Haab, sagde han:

- Nu skal De ikke græde.

Gerda rørte sig ikke. Som den, der er bunden og ikke kan rejse sig, lod hun Taarerne løbe ned ad sine Kinder.

- Hvorfor græder De? hviskede Joán.

Men pludselig tav han, som om han havde svaret sig selv paa sit eget Spørgsmaal, og han grebes paany af den samme Smerte, der var uovervindelig og afmægtig.

- Nu har vi vel snart nok af Musik, sagde Købmanden, der gik gennem Stuen paa Vej til sit Kontor.

- Hun la'er sig s'gu ikke standse, sagde Tobakshandleren og grinede.

- Mon Skive er en givende Egn, sagde Fabrikanten og knyttede atter Samtalen med "Søndenaa".

Næsten mekanisk havde Gerda rejst sig eller som kaldt paa i Søvne - af Købmandens Stemme.

Joán gik frem. Det var, som hørte han alle de Talendes Stemmer ganske fjernt, og alligevel gjorde de hans Øre ondt. Han vidste knap, at han var gaaet hen til Pastor Jespersen, og alligevel havde han maaske søgt til ham som til en klog Ven.

Pastoren stod med Magisteren.

Og Joán, der traadte til, hørte Pastoren sige:

- Det glædede mig saa meget at se Deres Udmærkelse.

- Jeg véd ikke, sagde Magisteren, om det tør glæde mig.

- Kære Magister, sagde Præsten, at blive udmærket af det franske Akademi er dog saa sjælden en Æresbevisning.

- Ja, netop derfor.

Og idet hans hæse Stemme slog over, sagde Magisteren og saá paa ingen af dem:

- Jo større mit Navn bliver, des mere Skade kan det gøre.



Han krængede sin frø-agtige Mund:

- Det er hele Summen af mit Liv.

- Kære Hr. Magister, sagde Præsten, De ser det altfor sort.

- Nej, bedste Pastor - og Magisteren rystede paa sit Hoved, mens han stirrede ud i Luften - jeg ser kun Sandheden lige ind i Øjnene. Skulde vel en Regnemester som jeg ikke kunne gøre mit eget Regnestykke op?

Købmand Johansen vendte tilbage gennem Stuerne og standsede:

- Magisteren er saa tavs iaften, sagde han med Haanden i sin Lomme.

- Ja, kære Købmand, sagde Magisteren og lo: Narren finder ingen Grund til at tale, naar Folket selv tager Ordet.

Og han gik ved Siden af Johansen.

Joán fulgte ham med Blikket og spurgte:

- Hvad har dog ramt det Menneske?

Den trætte Smerte i Joáns Stemme lod Præsten vende sit Hoved.

- Ramt, ja, det er han, sagde han og syntes selv bevæget.

Han tav et Nu og sagde saa:

- Og hvad det værste er: egentlig ramt gennem sig selv.

- Gennem sig selv?

- Ja, jeg mener, sagde Præsten, gennem det, han ikke formaaede - det han ikke overkom. Magisteren hørte til dem, der stod fremmest i Rækkerne i alle de Aar, da Raabet var europæisk Kultur og Byggen kun paa Kultur. Og da han var meget nær den berømteste af dem alle, blev han jo naturligvis en Fane i Partiet, der svang og svingede med hans Navn og Berømmelse - det er Matematiker, han er ...

- Men saa? sagde Joán.

- Ja, sagde Præsten, saa skiftede han vel Anskuelser om Kulturen, efterhaanden som han saá dens Virkninger. Og jeg véd ikke rigtigt, hvordan det var, for jeg:



var ikke i København den Gang og jeg er jo ogsaa yngre - men jeg tror, han paa et Møde bekendte sit Frafald, navnlig vistnok i den usalige Forsvarssag. Saa holdt han flere Møder, og hans Parti, der maatte vælge det Vaaben, der her til Lands slaar hurtigst ned - lo ham ud ...

- Og, sagde Præsten: for Latteren gik han. Gik og forlod det Hele.

- Nu boer han her - ude i et lille Hus, han har ladet bygge. Og hans gamle Parti har lidt efter lidt listet hans Navn ind igen og bruger det til Vaaben for alt det, som han ikke mere mener, og han tier - og overkommer ikke mere ...

Joán talte ikke, og Præsten sagde:

- Latteren har skyllet mange Kræfter bort her i Landet.

Joán, der muligvis ikke havde hørt hans sidste Ord, sagde ud for sig:

- Her er saa mange Ubeslutsomme.

- Det ligger i Blodet.

Og pludselig smilede Præsten og sagde:

- Aa, der er noget, der falder mig ind ... en Mand, som De, Grev Ujházy, bliver vist paa Deres Vej overfaldet med mange snurrige Spørgsmaal. Vi almindelige Mennesker sidder jo rundt i vore Kroge og brænder inde hver med sit og saa ryger vi ud med det, naar vi ser en Lejlighed ... Det var Hamlet, jeg kom til at tænke paa ...

- Hamlet? ... Joán kom uvilkaarlig til at smile.

- Ja, han var lidt af et Studium for mig i min Ungdom - det har ikke altid været min Hensigt at blive Præst - og Forholdet mellem Hamlet og Ofelia syntes mig altid vanskeligst at komme efter ...

- Ofelia? sagde Joán og saá paa Præsten - hastigt.

- Ja, man kan jo leve saa længe med en digterisk Figur, at man ligesom vil vide alt om den. Og jeg mener, om det ikke var Hamlets største Nederlag, at han ikke (Præsten søgte et Øjeblik om Ordet, som om han var blevet skræmt) tog Ofelia ...



- Hvis hun lod sig tage, sagde Joán.

Men da han havde sagt Ordene, lyste der et pludseligt Smil over hans Ansigt.

- Døde hun mon ikke, fortsatte Hr. Jespersen, fordi han ikke havde taget hende?

Og paa én Gang lagde han til, lidt forvirret og som om maaske Præsten maatte gøre en Slags Undskyldning:

- Ja, det er en gammel Æstetiker, der spørger. Vi er alle Æstetikere paa Bunden her i Landet.

Da Joán endnu intet svarede, vendte Præsten sig og sagde, maaske for helt at vinde bort fra Hamlet og Ofelia:

- Fru Raabel har megen Færdighed.

- Ja, sagde Joán, der pludselig hørte, at de spillede endnu: jeg har egentlig ikke hørt efter.

Og hastigt lagde han til:

- Skal vi ikke sætte os? og han gik frem mellem Damerne, der sad i en Halvkreds under Hængelampen.

Doktor Raabel havde hørt Joáns Ord og forlod sin Dørstolpe.

- Der burde være Grænser, sagde han til Ussing selv for en Salon-Zigeuner.

- Deres Mand og jeg, sagde Joán, der satte sig ved Siden af Fru Jespersen, har talt om Hamlet ...

- Om Hamlet og Ofelia Gerda stod lænet til en Stol.

- Skal De ikke sidde, Frøken? spurgte Joán, og hun satte sig.

De spillede endnu, da Fru Jespersen sagde, bøjet frem og sagte:

- Grev Ujházy, De kunde gøre Gerda en uhyre Fornøjelse.

- Hvilken?

- At lade hende se den Ring, sagde Fruen og pegede paa Joáns Lillefinger: hun er rent vild efter Stene og Ringe.

- Fru Jespersen dog, hviskede Gerda.



Joán lo, lidt for højt, saa Fru Raabel strammede sin Ryg ved Klaveret,

- Blot vi er i Kolding, sagde Fru Jespersen, er hun ikke til at drive fra Guldsmedevinduerne.

- Her er den, sagde Joán og rakte Gerda Ringen.

- Hvor den er dejlig! ... Og Gerda stirrede paa Brillanten, men Ringen selv holdt hun mellem sine Fingre som noget fremmed, eller som om den var for tung.

- Ja, den er dejlig, sagde Fru Jespersen.

- Holder De saa meget af Ædelstene? spurgte Joán, der kun saá Gerdas Ansigt.

- Ja.

- Hvorfor?

- Aa, det har hun fra Romanerne, lo Fru Jespersen.

- Se, Henrik, sagde hun til sin Mand, der tog Ringen og betragtede den som en glad Kender.

- Ja, den er ren i sit Spil, sagde Joán.

- Sjælden, sagde Præsten.

- Jeg har faaet den af en Ven, der nylig døde Og pludselig sagde han, lidt højere og som den, der forfølger en Hensigt:

- Han faldt i en Duel Gerda havde løftet sine Øjne.

- En Duel? sagde Fru Jespersen.

- Ja, han blev dræbt, han var den sidste Hertug af Monthieu.

- Dræbt? udbrød Gerda.

- Men af hvem? spurgte Fru Jespersen.

- Af en stor Maler, sagde Joán, hvis Stemme kun kaldte paa Én: Maleren Adelsskjold, hvis Hustru han elskede.

Fru Lorentzen havde faaet Ringen og holdt den foran sig som et Løg.

Men Joán blev ved, og det var, som om hans halvhviskende Stemme fulgte Klavérets Toner:

- Det var en Spaadom i François' Slægt, at den sidste Monthieu skulde betale Livets Lykke med Døden.



Fru Lorentzen gav Løget fra sig til Forstanderen, som var traadt til.

- Hvor gammel var han? spurgte Fru Jespersen halvsagte og fremadbøjet.

- Saa gammel som jeg, sagde Joán og saá kun Gerda, hvis Øjne var fæstede paa Rummet, som vendte hun Bladene i en Bog, hvori hun læste.

Forstanderen, der havde set paa Ringen, gav den fra sig og sagde:

- Ja, vort lille Land kender jo ikke saadanne Kostbarheder og de Forhold.

- Nej, sagde Fru Jespersen og smilede med et Smil som Forstanderen ikke saá: det er lidt langt herfra.

- Det er vel i Paris, sagde Fru Lorentzen, som om hvert af Byens fem Bogstaver stinkede.

Men Joán, hvis Stemme stadig lød, som om den sagte kaldte, vedblev i en besynderlig Higen efter at sætte sin døde Ven eller mulig sig selv i Ramme:

- Monthieu var det fineste Menneske, jeg har kendt. Han var Guy de Maupassants Ven ...

- Har De ogsaa kendt Maupassant? spurgte Fru Jespersen.

- Guy de Maupassant? ja, jeg har set ham et af de sidste Aar, han levede.

- Har De læst hans Bøger? spurgte han Gerda.

- Ja, jeg har læst dem, sagde hun, med det samme fjerne Udtryk i sine Øjne.

Købmanden, der havde set paa Joáns Ring, gav den tilbage og sagde - med noget af Pengemandens Vrede over en urentabel Værdi:

- Ja, man sætter jo mange Penge i den Slags Sager i Udlandet.

- Vi har ikke Blikket derfor, sagde Forstanderen.

- Frøken Gerda holder dog meget af ædle Stene, sagde Joán og smilede. Han havde set hendes Øjne følge Ringen, der atter gled over hans Finger.

- Det er noget i hendes Natur, sagde Købmanden med den samme halvvrede Stemme.



Musikkens Toner lød stærkere, mens Fru Jespersen sagde og havde støttet Hagen i sine Hænder:

- Det er besynderligt, at saa mange af de store Romanforfattere mister deres Forstand.

- Det kommer maaske ogsaa af deres Liv, sagde Fru Lorentzen, hvis Mund lignede den sammenrimpede Ende af en Pølse:

- Man hører dog, hvordan der leves i de udenvæltske Samfund.

Fru Jespersen havde vistnok ikke hørt det, for hun nævnede kun med den samme ærbødigt stille Stemme Dostojewskys Navn.

- Det har staaet i en Føljeton, sagde den ene sønderjyske Frue:

- Fra København.

Men Fru Lorentzen sagde fra sin Plads ved Siden af "Søndenaa", hvor Damerne havde vendt sig og dannede ligesom en Front:

- Det er jo kendt, at i Kapellanboligen har man Smag for alt.

Forstanderen greb ind:

- Vore Skjalde er heldigvis sunde. Og jeg tilstaar, jeg stifter ikke Bekendtskab med ret meget af det, som for Tiden sendes ind over Grænsen. Det er vel andre Sæder der udenvælts, og aandeligt set er der lidet Nyt.

Men Fru Jespersen, der ikke vilde bøje af, slog pludselig Gerda paa hendes Knæ og sagde leende:

- Sover Du, Gerda?

- For Gerda har det, blev hun ved til Joán, med at falde i Søvn ligesom Tornerose Joáns Ansigt sitrede et Nu:

- Bag de høje Hække, sagde han.

Musikken var pludselig hørt op, og alle tav som i et Ryk, saa man hørte Fru Raabel, der rejste sig fra Klaveret, sige til Hr. Hans Haacke, der var overdreven svedt:

- Ja, man føler, hvor den ægte Musikværdi sidder,

og da hun kom hen i Døren, sagde hun med et Smil, der dirrede en Kende:



- Men for Tilhørerne var det for langt.

Alle havde rejst sig og stimlede sammen og takkede meget højt, med mange Ord - Fru Lorentzen i Spidsen. Deres Lovtaler slog ligefrem Kreds om Hans Haacke og Fru Raabel, mens Fru Lorentzen trykkede Hænder som ved et Vennemøde og de to Søndenaas-Rygge var vendt mod Joán som to sorte Stænger.

Joán havde staaende hilst Fru Raabel med et Buk.

Og Doktoren, der havde set det, sagde ret højt:

- Ja, hvad man ikke har hørt, gør man jo klogt i ikke at udtale sig om.

Men Fru Lorentzen, hvis ubevidst opsamlede Galde flød ud som Kvæder og Honning over Fru Raabel, sagde:

- De skulde dog oftere slutte Dem til os paa Fabrikken.

Fru Raabel, der virrede beskedent med Levkøjdusken frem og tilbage, sagde:

- Ja, maaske kan vi Stakler herhjemme ogsaa vort.

- En Smule, sagde hun.

Forstanderen, der et Øjeblik havde været lidt fortumlet over Fru Lorentzens Hjerteligheder mod Fru Raabel, skyndte sig at sige:

- Det herhjemme fra er jo det, som vi forstaar med Hjertet ... Og han var i samme Nu saa inderlig glad ved den pludselige Tanke om, at Samarbejdet med Ussing, ved Forstaaelse, kunde bevares.

Men Joán, der hastig havde sat sig og vilde tale, nu, alle de Folk var gaaet, spurgte Gerda:

- Hvorfor siger De aldrig Deres Mening?

- Hvordan?

- Deres Mening? gentog kun Joán.

Gerda, der bestandig sad med fremstrakt Hoved - men Skikkelsen gled ligesom ind i hendes Stol - sagde:

- Mening ... jeg har vel ingen ... kun saadan hvad jeg tænker ...

- Tornerose, lo Fru Jespersen, med en Latter, som ikke var helt glad: Tornerose.



Men saa sagde hun:

- Ens egen Mening, Grev Ujházy, tror De ikke den døer hen?

Og idet hun saá hen for sig, sagde hun:

- Her i Landet tror jeg kun, vi har fem eller seks Meninger - - - der er ikke Plads til flere. Og alt det andet kommer der ikke Vækst i.

- Nej, sagde Præsten, der havde stillet sig ved Siden af sin Kone: Her i Landet tier mange af de Bedste, og alle de næstværste ler - -

- Ler?

- Naa, sagde Præsten, i denne Egn smiler man kun. Men Smilet kan udrette det samme.

Fruen havde rakt sin Haand op over sin Skulder:

- Min kære Ven.

Og de to mødtes i et Haandtryk.

Joán havde med Øjnene fulgt deres Hænder. Og som om han i et Spring satte ud i sine egne Ord, begyndte han at tale om François de Monthieu og Guy de Maupassant og Paul Hervieu, hans Ven, hvis Tale han havde hørt i Akademiet; og om MmeVardot, til hvem Turgénjev havde sunget: Hun var firsindstyve Aar og skøn endnu - en Garcia.

Og han talte om Versailles, hvor han havde elsket at gaa med Monthieu og den yngste Mac Mahon. Der var saa skønt i Kastanjealléerne, i Oktober, Kastanjerne, hvis Blade dufter, naar de falder.

- Dér boede Fru de Monthieu, saa længe François han levede.

Joán fortalte om Festen i Hertugindens Hus, hvor Medicæerne havde levet for en Nat og Fru Adelsskjold i sit vinrøde Fløjl, bedækket med Rohanernes Ædelstene, blev hilst, med løftede Klinger, af al Firenzes Ungdom.

Joán blev ved at tale, hastigt, som vilde han med sine' Ord, som med en gylden Stav gennem Luften, pludselig tegne alt det Liv, alt det Liv derude, som var de Størstes og hans ...



Fru Jespersen havde bøjet sit Hoved.

Gerda sad som før. Kun hendes Skuldre sank sammen som blev hun mindre, mens Joán ikke tog Blikket fra hendes Ansigt.

Og han blev ved at tale. Han talte om Berlin, hvor alle Livets Døre stod aabne og Vest mødtes med Øst; og Asiens Mænd saá man og Kvinder, som kom over Atlanterhavet ...

Han talte hastigere, blandende Sprogene, uden at finde Ordene, blivende ved - og saá kun hendes Ansigt, der blev som fjernere og fjernt, for hans Øjne. Og dog blev han ved. Og inde i ham, inde et Sted i ham, spurgte han pludselig sig selv: hvorfor taler Du om alt det, Du afskyer? og han vidste hvorfor; og vidste, - vidste paa én Gang sikkert, at det var forgæves; forgæves, helt forgæves. Og dog blev han ved: foran hende (og hun lignede et sammensunket Barn) blev han ved at tale og fange. Til han standsede et Nu og hørte Erik sige - som En, der vilde afbryde:

- Det er nu langt borte, alt det.

Joán havde pludselig flyttet sine Øjne rundt paa dem, der hørte til, mens han snublede over sine egne sidste Ord ... og Erik gav sig til at le enten for godmodigt at dække ham eller for at standse ham.

Joán saá Forstanderens Ansigt, der hvilede med et Smil tæt over den nedarvede nationalliberale Festflip; og Tobakshandleren, der skævede med en optrukken Mund, saa hans Øjne blev væk; og Kandidaten, der vrængede halvt over mod Fru Lorentzen - mens Doktoren lo og sagde frem i Stuen:

- Tal Tysk, Hr. Greve, den gaar bedre.

I ét Nu, i mindre end et Sekund, var det ved denne Latter, som om hans Minder og alle hans Erindringer, hans Barndoms, hans Ungdoms og hele hans Livs Erindringer slog ned over ham, ham, Joán Ujházy - udsmilet, udlet, hujet af; ham, Joán Ujházy, her midt mellem Fremmede.

Og som om Smerten endnu en Gang gav ham tyve



Øren, hørte han Fru Raabel sige til Hans Haacke, mens hun lo kort:

- Nu vil han pace forbi os - - os to Stakler,

medens Forstanderen sagde ud over sin Flip til Fabrikanten:

- Ja, alt det er vel Europa, som det kaldes; men Ussing havde trukket Skuldrene i Vejret og sagde til Fru Lorentzen:

- Disse Ungarere har altid rigeligt med Broderier paa deres Frakker.

Men Fru Jespersen, der intet havde hørt, havde løftet sit Hoved og sagde:

- Det er alt det, som vi to, Gerda, aldrig faar at se.

Gerdas Øjne var lukkede.

Men paa én Gang havde Johansen løftet sin knyttede Haand (gættede hans stærke Hjerne pludselig Spindet i dette Rum, Spindet mellem to Mennesker?) og han sagde vredt:

- Nej, vi trænger ikke til saa store Hjul.

Da paa én Gang alle tav, hørte man Fru Lorentzen saa mindeligt bede Hr. Hans Haacke, om han dog ikke vilde spille lidt endnu, før vi alle skal gaa - -

- Ja, nu skulde vi vel gaa, sagde Erik.

Det ene Ord havde ramt Joán som et Stød.

- Ja, sagde han og forsøgte at staa op.

Doktoren stod paa Dørtærskelen og saá paa ham ved Siden af Uhrmageren.

- Hvad har Manden drukket? sagde han.

- Jeg véd det s'gu ikke, sagde Uhrmageren og fniste: Men Johansens Bryg er altid stærkt - hva'?

Hans Haacke var gaaet til Klaveret. Det var Mazurkaen, han begyndte at spille.

De sad alle stille, maaske fordi de vilde vise, at nu hørte de efter. Johansen stod fremme i Stuen. Den knyttede Haand hvilede i hans Ærmegab.

Men dreven frem og næsten uden at høre eller at fatte sine egne Ord talte Joán igen, om "Øen" - om de Forbandedes Ø, hvor han vilde skabe Lykke ...



Og han talte om, hvordan den skulde blive et Fristed for de Pinte; og de Ulykkelige vilde de modtage og Forbryderne, der var flygtede, og de Mange, som Livet havde slaaet med Saar, de skulde tage imod dem ...

Han talte og vidste ikke selv, hvorfra han fik sine egne mange Tanker - om et Hospital, de vilde bygge ude ved Moders Mølle og Munkebjerg vilde de kalde det ...

Gerdas Øjne hvilede stumme paa hans Ansigt.

- Munkebjerg skal det hedde og Havnen kalder vi Vejle - -

Joán havde standset et Nu.

- Til Minde om Deres Mo'r, sagde Fru Jespersen saa sagte som han.

- Ja, til Minde, sagde Joán pludselig - og han fornam det, som havde han med sine Hænder afbladet et helt Træ.

Men Fru Jespersen trak paa én Gang Skuldrene sammen i en Frysen (fornam ogsaa hun, at her skete noget, her, hvor intet skete?)

- I den Mazurka, sagde hun, danser Genfærdene Præsten, som stadig stod bag ved sin Hustru, sagde langsomt:

- Ja, hvor Kunsten dog er rig. Jeg synes, det er, som vi i Aften havde faaet til Givende et helt Liv.

- Maaske De ogsaa har det, Hr. Pastor, sagde Joán og han var staaet op.

Købmanden havde ikke taget Øjnene fra sin Datter.

Mazurkaen var endt.

Johansen havde kaldt paa sin Bestyrer.

- Skænk et Glas rundt og lad Gerda hjælpe Dem.

Der skulde skænkes det sidste Glas.

Et Nu havde Joán støttet sig til Eriks Skulder.

- Du har s'gu talt for meget, sagde han, da han fornam Joáns Legeme saa tungt.

- Og man skal stikke Fingrene i Jorden, før man giver sig hen, sagde han og lo.

Og ved hans Latter lo ogsaa Joán - højt, et Nu.



Doktoren hviskede til Johansen, i hvis Ansigt en Flamme var brudt ud:

- Nu griner de Herrer Grever af Pøbelen.

- De gør maaske det, sagde Købmanden og førte pludselig den knyttede Haand kort gennem Luften som en Hammer.

- Men der er vel dem, som kunde tage Vejret fra dem, sagde Hr. Raabel smigrende.

Johansen svarede ikke mere, men gik kun, mens hans Øjne stadig fulgte hans Datter, hen over Gulvet mod Damerne, der stod i en Klynge, som om de beredte sig til Opbrud.

- Vil Damerne allerede bryde op? sagde han.

Damerne talte om en Aften-Syskole, som Fru Lorentzen havde stiftet for Arbejderskerne.

Men Fabrikanten sagde haardt gennem Stuen:

- Ja, vi har Foreninger nok og lige galt gaar det ...

- Foreninger, sagde Forstanderen og ligesom glattede Luften med sine Hænder, er dog af megen Gavn i det stille og gode Arbejde.

Men Sønderjyden Hr. Mathiesen havde spurgt, hvordan det gik med Arbejdsforholdene paa Spinderiet, og Hr. Lorentzen svarede med en Stemme, der pludselig lignede Købmandens:

- Hvordan det gaar? Vi flyttede ud paa Landet for at ha'e Arbejdsfred - men Landsfordærverne flytter efter os. I Kolding er Pakket snart værre end i København.

- Ja, sagde Johansen, og det var, som hans ulmende Harme, der hverken kendte hvad eller hvem, pludselig brød sig Vej og slog ud over det ene Ord København: Købstæderne er ikke andet end Københavner-Aflæggere ... Smaa-København ...

- Men vi ka' vel nok faa knækket dem, sagde han og førte Haanden op og ned, mens hans Ansigt blev rødt: Standset de smaa Hjul og det største med og faa en Tap sat i 'et, saa det ikke napper mer ...

Ansigtet havde han vendt mod Erik og Joán, mens et underlig usikkert Glimt skiftede i hans Øjne:



- Men det hjælper vel, sagde han, og pludselig lo han med en Latter, som Joán aldrig havde hørt: det hjælper vel nok, naar vi først faar en Jernring langt om dem. Vi ku' vel nok faa Fæstningen, og det kunde blive Jyderne, der byggede den.

- Saa, nu snurrer Johansen, sagde Raabel til Ussing og han svang sig paa sin Hæl.

- Naa, sagde Uhrmageren til Holstein, nu er vi ved København, Hr. Hofjægermester.

Men Sønderjyden, der med Fabrikanten var bleven ved at tale om Arbejdsforholdene, sagde:

- Ja, hos os er jo Haanden stærkere, det kan ikke nægtes.

Og mens, idet Samtalen bredte sig som Branden i det tørre Ved, alle Stemmer lød klingert og i et sært højt Stemmeleje - sagde Fabrikanten:

- Maaske vil der komme den Tid, hvor vore Børn vil indse, at de hørte hellere til ... der hvor Styret er stærkt og de oprakte Snuder faar de Smæld, de skal ha'e.

Men Fru Lorentzen sagde hastigt og som for at mildne:

- Naar man endda ikke havde Bladene.

Og mens de pludselig slog ned over Bladene, sendende deres Vrede ud over Aviserne og Aviskrapylet,

talte Købmanden over de andre med det samme sælsomme Udtryk i sine Øjne som før:

- Ja, Aviserne, det Skidt, gyder Olien paa Aksen, saa Hjulet kan løbe og snappe, sagde han, uimodstaaeligt blivende ved det bestandige Hjulets Billede, der sygt havde rammet og taget hans stærke Hjerne fra Sønnens Forlis og Datterens Død.

De blev ved at tale om Bladene, mens Raabel sagde til Grev Holstein:

- Saa, nu rejser Jyderne sig. Men, kære Hofjægermester, hvad skulde vi stakkels Udliggere gøre, hvis vi ikke havde vort Morgenblad, der hver Dag holder Latteren frisk ...

Men Uhrmageren sagde til Joán, der syntes, at han hørte alle Røster og hvert Ord som i en Fonograf:



- Nu har vi Johansen ... se nu. Ja, han er en Negl. Men mod København er han nu for haard, for det ka' gerne stikk' ham - for han er en Negl - at vise en Københavner ud og købe af en Tysker, naar de rejser her ...

- Men, sagde Larsen, jeg mener dog, at saa ska' man heller hold' paa sit eget ... naar de sælger til samme Priser da ... og hold' sig patriotisk ...

Gennem Stemmen hørte man Ussing, der sagde:

- Men vor frisindede Presse er ubestikkelig ...

Magisteren dukkede frem ved Siden af Grev Erik:

- Jeg vilde ønske, sagde han og hans Ord lød, som kastede han en Haandf uld Sten mod en Mur: at den var bestikkelig. Saa vilde den dog maaske kunne k ø b e s til at tjene et stort Maal.

- Og hvem skulde rejse det Maal, Magister? fløj det ud over Eriks Mund.

Men Forstanderen sagde og hævede Stemmen:

- Vort lille Folk er et Folk i Stilhed. Ogsaa de store Maal, Hr. Hofjægermester, naa'r vi i det Stille.

- Men Strømningerne udefra, sagde Forstanderen, og hans Øjne strejfede Magisteren, har bragt mange Ukrudtsfrø til Spiring. Dog, vi er vel nu paa Veje til at lære at lukke til i vort gode danske Hus og være trofaste mod vort eget.

Ovre i Raabels Hjørne havde Samtalen vendt sig og var paany hugget ned over Forsvar og Provisorier, og Doktoren sagde til Ussing:

- Faren, kære Ven, Faren - bliv os fra Livet med Faren. Vi er dog et lille Folk, som beviser sin Ret til at være til .... hvor er der flere Evner, kære Ven?

Pludselig gav han sig til at le.

- Og Faren - Faren ... har De læst det, Kandidat? kolossalt. Jeg læste det forleden ... en Pokkers Fyr, hvor han skriver: Døden er ikke, skriver han. Ikke sandt, kære Ven, man sætter sig paa Enden: Døden e r ikke - godt og kort ... Men Manden har jo



Ret. Det er et Spørgsmaal løst. Og Faren, kære Kandidat, Faren er heller ikke, naar vi ikke ser den.

Uhrmageren talte stadig til Joán, hvis Øjne fulgte kun Frøken Gerda: alle Farver var som slukte over hendes Ansigt, mens hun, ved Siden af Bestyreren, skænkede Købmandens Vin mellem de talende Mænd.

Fabrikanten sagde med sin skærende Stemme over til Forstanderen:

- Alle de Ukrudtspirer er det, som skal kvæles ... Og i samme Nu snurrede Doktoren rundt og lo lige ind i Fabrikantens Ansigt.

Fru Jespersen var traadt hen til Joán.

- Nu maa vi gaa, sagde hun, min Mand og jeg.

- Og, sagde hun og saá ud for sig ... og saa ses vi maaske aldrig mere.

Joán kunde ikke svare. Men Fru Jespersen fulgte hans Blik:

- Ja, ja, nu skulde alle bryde op. Stakkels Gerda ser virkelig ud, som kunde hun ikke rumme mer.

Hun drejede Hovedet og saá paa Joán:

- Men De er ogsaa træt, Grev Ujházy, nu maa De hvile Dem.

- Ja, sagde Joán, nu vil jeg faa Tid til at hvile.

Han tog Præstefruens Haand:

- Og gid De maatte være lykkelig, sagde han.

- Lykken er saa stort et Ord, sagde hun:

- Godnat og sov vel, Grev Ujházy.

Rundt om lød de stridende Stemmer endnu, og over dem alle hørte man Kandidat Ussing, der raabte:

- Et Folks Liv beror paa dets moralske Ret.

Men Forstanderen, der de sidste Minutter havde svajet saa besynderligt paa sine Hjulben, som stod han paa et rullende Dæk, slog paa sit Glas - én Gang og to Gange, mens Fru Lorentzen og Damerne kyssede og der blev stille.

- Ja, kære Venner, jeg véd det vel, sagde han, her skal jo ikke tales. For Købmand Johansen, vor kære og gode Vært, er ikke Ven af Ord. Han hører, vi véd det



alle, til dem, der slaar til uden den megen Talen, og Mænd som han bør æres. Men vi har vel idag alle følt vort Sind i mange Slags Svingning, ogsaa fremmed Svingning, som vi skal vogte; Svingning ved den store Kunst, som idag er bragt os derudefra, fra det, man gerne vil kalde en større Verden - alle de fremmede Toner, som den kære Gæst (Forstanderen vendte sig mod Joán) bragte os, og for hvilke vi takker, hjertevarmt takker vi ham.

- Og maaske, blev Forstanderen ved, mest netop for de fremmede Toner. De er ikke vore. Men ham ligger de nærmest. Og vort eget lille Hjerteeje af Sang og Tone, det er saa helt vort eget og det naa'r vel det danske Sind bedst fra den gamle danske Strengeleg ...

Forstanderen løftede halvt sit Glas. Men Joán havde ikke set det. Et efter et var Forstanderens Ord faldet i hans Øren, som Draaben efter Draaben.

Fru Raabel havde nærmet sig med sit Glas.

- Ja, sagde hun og smilede varmt op i Joáns Ansigt, det er jo ogsaa, hvad der stod derinde i "Illustreret" til Deres Billede: Fremmed Haand bør bringe fremmed Gave ...

- Men, Tak, sagde Fru Raabel og holdt sine Øjne lige ind i Joáns - som to Klingespidser.

Men Forstanderen havde fortsat:

- Ja mange Tanker er vel idag vakt - og nu kalder Ven Ussings gode Ord paa mig, det Ord, der nylig blev sagt. Det var et godt Ord og det bør mindes: Den moralske Ret ... ja, Venner, og det Ord vendte først og fremmest mine Tanker mod Jer, I Kære, Trofaste fra Søndenaa, Vundernes Aa - -

De fire Sønderjyder traadte frem som foran en Front.

- Ja, I Kære og Tro ... det er Jeres Ret, som giver Jer Modet, saa I holder ud paa Jeres Vagttjeneste for det gamle Land - holder ud trods Vold og Tyskerlov, der spærrer; og holder den danske Tunge ren paa Jeres Børns Læber. Og I gør vel. Retten giver Sejr tilsidst -



thi kun hvor Retten er, der er Han deroppe, som aldrig slap sit Danmark, som vi ikke vil slippe ham.

De fire fra Sønderjylland stod ranke, ret op og ned i Lampens Lys, mens Doktoren hviskede til Ussing og blinkede med det ene Øje:

- Vagten staar s'gu storartet.

Men Ussing, hvis Ansigt var forandret og som holdt sine Hænder let foldede ved Randen af sin Vest, sagde halvhøjt:

- Hvad mener De?

Medens Forstanderen havde fortsat:

- Ja, vi er kun et lille Folk, og de, der med fremmede Tunger vil præke om fremmed Sæd, der ikke er os i Blodet skaaret - de har kaldt vort gamle Land for et Husmandsbrug. Men Navnet er vor Ære. Fremmedfolks Kunster kender vi ikke. Overfor hvad der ikke er vort, men kun Vælskmands Sæd og Vælskmands Tale, der har vi vort gode danske Smil. Og, Venner, der er Værn i vort Smil. (Forstanderen talte med en vis halvtvungen Harme, opsparet i ham enten mod noget, der i disse Timer havde hidset ham, eller mod noget, han ikke havde mægtet at forstaa). Lad os Husmænd bevare det, det sunde og det lune danske SmiL

- Rigtigt, sagde Doktoren og traadte frem.

Forstanderen havde vendt sig, meget hurtigt, og han gjorde med Haanden sin Yndlingsbevægelse, som slog han en Kreds i Luften:

- Kære Raabel, sagde han, ogsaa vi to, og det vil glæde alle, vil kunne forstaa hinanden. Thi det er en god Gave, som vi, der er danske, ejer - vi ejer Evnen til at mødes. Og hvis vi strides, er det dog kun Ordstrid - - Strid om Ord, og den naa'r ikke Hjertebunden.

De var alle traadt tættere sammen, og Fru Lorentzen havde lagt sin svære Arm ind i sin Mands.

Fru Lorentzen nikkede over Guldkæden, mens Søndenaa'ernes Øjne flakkede ud, som om de syntes, at Forstanderen svævede en Smule ud fra "Emnet".

- Men endnu et Ord, sagde Forstanderen, og han



stirrede ud i den røgopfyldte Luft, vilde jeg sige, og det Ord skal være om Drømmene.

Joáns Ansigt lyste hvidt, som et Marmor, fra Væggen, hvor han stod.

- Om Drømmene og om Evnerne. For, Venner, de to Ord hører sammen. Om Drømmesiden i Danmark skal vi værne, thi Drømmesiden er kostelig og bunder dybt. Og de gode Drømme giver stærke Evner, og Drømme maler de skønne Billeder paa vor Væg. Drømmesiden - ja, med Digtertale og med Skjaldesange vil vi lune Huset og tække Reden i vort lille Danmark. Og da skal vort lille Hus ogsaa nok samle. For der er jo dem, der gerne vil bryde ud, og der er dem, som vil rive ned. Men Danmark fanger, og de, som vilde ud - de vender hjem, og de, som rev ned, de giver sig til at bygge med og de samles om det lille gode danske Hus, Fædrehuset, som vi alle vil tjene.

- Fædrehuset, Venner, med danske Mænd og ægte danske Kvinder - det vil vi værge.

Forstanderen vendte sig igen, og med en lidt anden Stemme sagde han:

- Ja, Doktor, skal vi saa raabe: det lille Fædreland leve.

Doktoren og Ussing og Forstanderen satte i med et Hurra, mens de fire Sønderjyder pludselig og paa én Gang fra de otte Læber satte i med Sang:



Lad os da vente og ikke forsage,

agte paa de varslende Tegn under Sky ...

Forstanderen havde biet et Øjeblik.

Men nu sang han med, og Fru Lorentzen fulgte:



bære de tunge Forsmædelsens Dage,

atter skal i Danmark en Morgen der gry.

Ussing slog Takt, mens Fru Raabel sang med:



Kommer da Luftningen frisk over Strand,

ruller da vældig den vækkende Torden,

da skal Du atter, mit Fædreneland,

løfte dit Hoved fra Jorden.



Gerda var standset, med Vinkanden i sin Haand. Hendes Læber bevægede sig, uden Lyd, efter Ordene, som hun havde sunget fra sin Barndom.





Da skal Du se dine Sønner staa rede,

og da skal den hvislende, giftige Snog,

som nu tør frækt sig i Solskinnet brede,

flygte for dit Blik til den mørkeste Krog.

Da skal dit ældgamle Banner paany

vinke til Sejr de faa mod de mange,

og da skal atter blandt Sværdenes Gny

runge de frejdige Sange.

Doktoren var sprunget op paa en Stol og raabte et "Danmark leve", og med sin løftede Haand førte Forstanderen de nye Hurraer - mens de alle, Mænd og Kvinder, midt i den røgfyldte Luft, syntes som en raabende Flok af Skygger.

Men Fru Raabel, der havde nærmet sig Forstanderen sagde, endnu mens Hurraerne klang:

- Ja, det si'er jeg jo altid: Forstanderen har dog Gaven.

Doktoren sprang ned af Stolen:

- Ja, sagde han: naar man hører Dem, tror man Dem, kære Hr. Forstander.

- Og, sagde han og løftede sine Skuldre: hvad er det osse egentlig, man strides om?

- Nej, sagde Forstanderen: vi vil dog alle det samme.

Og han trykkede Lægens Haand.

- Men store Talere har vi endnu, sagde Raabel.

- Ja, svarede Forstanderen og betragtede uvilkaarlig sig selv i Spejlet: Ordets Evne blev vel ikke os Danske nægtet. Men meget beror ogsaa her paa Opdragelsen. Vi har altid beflittet os paa Ordets Røgt.

Bestyreren var traadt hen bag Gerda:

- Lad mig bære Vinkanden, sagde han.

- Tak.

Og Gerda havde givet ham den.



- Skal vi saa bryde op fra Gildet, sagde Erik over mod Joán: Det var sidste Akt.

- Ja, sagde Joán og flyttede ikke sit Hoved:

- Nu skal jeg sige Farvel.

Og rank, som en Genganger vilde gaa, gik han ind gennem Stuerne. Menneskene saá han ikke og hørte ikke deres Tale. Men Rummene saá han, mens det var, som alt hans Blod havde forladt hans Hjerte. Der stod Købmandens Skab og der var hans Plads, hvor han sad med sine svære Bøger. En Dag skulde Bestyreren føre dem videre.

Der havde de siddet. Det var Festbordet. Nu var Dugene plettede ...

Hundrede Aar- hundrede Aar var der gaaet siden da.

Her var Oldemo'rs Stol, og der var hendes Skammel ... og der hang de, alle Billeder ... de fra Vejle.

Der havde "Skumringen" hængt. Imorgen vilde den komme paa Plads igen.

Imorgen.

Det var, som Joán opspilede sine Øjne: Imorgen.

Men saa rakte han Haanden rundt og saá ikke Ansigterne og talte paa Fransk til dem, der ikke forstod det; og vaktes op, da han stod ved Klaveret og hørte Tobakshandleren, der sad over Tasterne og søgte efter "Ridder Aage" med én Finger:

- Ska'et nu være, sagde Larsen: ja, det var en herlig Dag.

Men Larsen gav sig til at le, saa de runde Øjne helt forsvandt.

- Men De er en Ræv, Koncertgiver, sagde han og slog atter an paa "Jomfruen" med sin ene Finger: For paa den Overraskels' faar De s'gu fuldt to Maaneder, Jylland over.

Joán havde forstaaet ham, og en Blodstrøm slog op i hans Ansigt.

- Tror De? sagde han kun, og han gik videre.

Der stod hun, ved Døren, hvor han skulde ud ...

- Kommer Du? sagde Erik.



- Nu kommer jeg, sagde Joán.

Hun rørte sig ikke - han skulde gaa de sidste Skridt.

Nu var han der (og følte, at alt Lyset laa paa hans Ansigt og h u n havde gemt sit):

- Lev vel, Frøken.

- Lev vel.

Men saa skød Magisteren op ved Siden af dem og sagde med sin Fuglestemme:

- Ja, vi vil nu længe mindes Dem ... Joán havde vendt sit Ansigt mod Gerda:

- Ogsaa De?

Et Nu (med et Blik som en Hinds, der bløder, skudt i sin Lænd) havde Gerda løftet Øjnene op paa ham.

Og Joán var gaaet og Døren lukket. Og Joán, han vidste, at de to Ord "Ogsaa De?" vilde han angre at have sagt og være lykkelig ved at have sagt - hele sit Liv.

Erik og han kom ud paa Vejen, der var mørk, og pludselig hørte de Hurlumhej fra Vinduerne. Det var Gæsterne, der var strømmet til Ruderne. Fru Raabel havde grebet de halvvisne Blomster fra Spisebordet, og lænet over Hr. Ussing, kastede hun dem ned over Joán, mens Raabel, oppe paa en Stol, raabte et Hurra ud over Gaden, og ovre i "Danmark" alle Folk løb til Ruderne.

- Skynd Dig, sagde Erik og som om han gylpede noget væmmeligt op i sin Mund, sagde han:

- Huh, hvor er dette Land et forbandet Theater. Og det er Gemenheden, som sidder i Sufflørkassen.

Bag dem blev de ved at raabe, mens Erik og Joán gik ind gennem Hotel "Danmark"s aabne Gab. I Gæstestuerne var der fuldt endnu.

Ovre i Bagsalen var der nogle, der dansede. Gennem Ruderne saá man Parrene, hængende ind i hinanden, køre hen over det støvfyldte Gulv.

- Ja, sagde Hr. Jensen, der svajede foran Erik op ad Trappen, og hvis Klæder sad paa ham, som havde de i Aftenens Løb været af og paa ti Gange:

- Det er Afholdsfolkene. De maa jo osse ha'e no'et og saa ta'er de'et dér.



Hr. Jensen vendte sig igen og lo:

- Trappen gynger, det er ved den mejeri Bevægelse. Det kommer af Grunden.

- Vær saa god, sagde han og slog Døren op til Joáns Værelse.

Hr. Jensen gik, og Erik havde sat sig paa Sofaen. Støjen i Huset slog op gennem det slet sammenføjede Gulv som Larmen fra et Marked.

Joán stod ved Vinduet.

- Hvad ser Du efter, sagde Erik og rejste sig træt.

Joán havde stirret mod Købmandens nedrullede Gardiner.

- Efter Skyggerne, sagde han.

Violinkassen stod paa Bordet, og Joán lukkede den op:

- Saa har j e g spillet, sagde han.

- Hvad skal det si'e?

Joán blev ved at se paa Violinen, men i hans tomme Øjne var der ingen Sorg:

- At jeg skal ikke spille mere.

- Men Mand, Du skal jo spille imorgen i Esbjerg sagde Erik, der ikke vidste, om Mennesket ikke var blevet forstyrret.

Men Joán rystede stille paa sit Hoved:

- Nej, her blev Rejsen forbi.

Erik, der ikke begreb et Ord, tav et Øjeblik og sagde saa:

- Men hvad vil Du da?

- Nu rejser jeg hjem, sagde Joán og han lukkede Violinkassen.

Der var stille i Værelset. En Vogn kørte frem i Porten.

Erik sagde og havde sat sig igen:

- Og hvad vil Du dér?

Joán svarede ikke, og Holstein spurgte igen og skød Læberne frem:

- Vil Du bygge dine "Hospitaler"? Joán rystede paa Hovedet:

- De bliver aldrig byggede.



Han stod lidt. Saa sagde han:

- Skal vi ikke gaa et Øjeblik? Luften herinde er daarlig.

Da de kom ned i Porten, rullede Vognen lige bort. Det var en Char-à-banc med mange Mennesker. Henne paa den mørke Vej begyndte de at synge, saa det lød gennem Mørket:



Det Land endnu er skønt,

thi blaa sig Søen bælter,

og Løvet staar saa grønt.

Og ædle Kvinder, skønne Møer,

og Mænd og raske Svende,

bebo de Danskes Øer.

- Det er dem fra "Søndenaa", sagde Erik.

- Ja, sagde Joán, og mens selve Sangen paa én Gang naaede helt til hans Bevidsthed, saá han pludselig Ane for sig, naar hun sad dernede, derhjemme, syngende over hans Moders Grav.

- Ja, sagde han sagte: det er den Sang.

Men for overhovedet at sige noget og tale noget sagde Erik, der stadig var tilmode, som havde Vejen slaaet en pludselig Revne:

- Og nu synger de lige til Grænsepælen, og saa bli'er det hørt af Gendarmen - - og saa chikanerer han dem ... en anden Gang.

Joán svarede ikke.

Men Erik fortsatte:

- Men forhaabenlig dør de med de danske Hjerter i Behold og bliver ikke stillede overfor "Afstemningen" - -

- Forhaabentlig? sagde Joán og vendte sit Hoved.

- Ja, sagde Erik og vilde le: For de fleste er jo Agrarer.

Joán havde vist ikke forstaaet ham. Mens Sangen døde hen over Marken, gik de tavse.

- Lad os gaa op paa Bjerget, sagde Joán.

De gik hen over Stien. Himlen var endnu blaa og mange Stjerner var der fremme.



- Det er næsten som en Efteraarsnat, sagde Erik.

Joán svarede ikke. Maaske huskede han de tusinde Ting; eller han havde maaske allerede begravet det alt.

De kom op paa den lille Bakkes Rand. De saá kun saa kort i Mørket.

Erik, der bestandig gerne vilde tale, kun for dog at bryde den døde Tavshed, sagde:

- Hertil gik en Gang mine Jorder.

- Gik, sagde Joán og hørte pludselig efter.

- Ja, før jeg maatte begynde at sælge fra ...

- Hvorfor maatte? spurgte Joán og havde glemt sit eget. Er det daarlig Jord?

- Næ, sagde han: Men det er daarligt med mig.

- Ja, Erik, men hvorfor?

Det var kommet hurtigt, men Joán standsede atter - saa brat som den, der har spurgt om noget, han véd.

- Hm, sagde Erik, det véd Du vist godt. Her i Landet er man ikke sammen tre Timer med en Vens Venner, uden at man faar Besked.

Han stod lidt. Saa sagde han, og hans Stemme dirrede gennem Luften:

- Jeg gad gerne vidst, om der her i Landet er en Ryg, som ikke bløder efter en Vens Hug.

Og som om Joáns tavse Ansigt, der var vendt imod ham, spurgte, sagde Erik:

- Det er Landets Sæd.

- Vi er spøgefulde her i vort Danmark, sagde han: og spøgefuldest ta'er vi paa Næstens Rygte og Liv ...

- Men Du holder jo dog saa meget af hende, sagde Joán, der bestandig tænkte paa Eriks Hustru.

- Ja .... og hun maaske ogsaa af mig.

- Men, blev han ved: det er altsaa gaaet galt.

- Ja, hviskede Erik, og begge betragtede Mørket.

De tav igen, til Joán sagde og brød Stilheden:

- Hvem købte din Jord?

- Købmanden.

- Han?

- Ja, sagde Erik: han har en stærk Haand og ...



ta'er vel ogsaa Stumperne. Vi fra Gaardene, Du, hænger kun ved Hovedbygningerne af Bondekøbmandens Naade.

Han tav et Nu. Saa sagde han:

- Og saa en Dag skal Bestyreren føre Forretningen videre, men først skal han tjene - de syv Aar.

- Det har jeg forstaaet, sagde Joán ud i Mørket.

Erik vendte sit Hoved ved Klangen i hans Stemme. Men han talte ikke straks. Over Markerne hørtes en fjern Brusen.

- Men Du, Joán - vi er jo ikke gamle - hvorfor søger ikke Du Dig en Hustru?

- Jeg? sagde Joán.

Begge saá de mod Nattogets Vej og Lokomotivets Lys - som et Ildøje, der betragtede dem gennem Mørket.

- Jeg? sagde Joán og hans Stemme var saa bleg som hans Ansigt:

- Erik, jeg maa dø alene.

- Men hvorfor dog?

- Øen har ingen Kvinder. Hvem skulde jeg saa elske?

Og stigende, som i en uudgrundelig Smerte, sagde Joán:

- Og hvis jeg elskede, hvorledes skulde jeg saa kunne tale? Jeg har jo intet Modersmaal.

Erik havde strakt sine Hænder frem imod ham:

- Joán.

Han fandt ingen Ord, kun hans Navn. Men en Stund efter sagde han sagte:

- Og spille vil Du ikke mer?

- Nej, sagde Joán og talte atter roligt: dette var min sidste Rejse, og idag er den forbi.

- Men hvorfor?

- Fordi jeg har hørt en Større.

Erik saá paa ham:

- Og Du vilde være "den Største"?

- Nej, men den anden spiller om det Større.

- Om hvad?



- Han spiller en ny Jubel.

Erik blev ved at se paa ham - som den, der ikke forstaar.

Men Joán sagde kun:

- Han sprængte over Tjørnehækken.

Mørket laa over dem som Kaaber, der skjulte deres Skikkelser.

- Men hvad vil Du da nu?

Joán svarede frem fra Mørket:

- Vi maa blive paa Øen og dø paa Øen - alle vi der hedder Ujházy.

Men Erik sagde, og hans Røst sitrede:

- Men her, Joán, her var dog din Moders Hjem - find Dig et Fædreland her.

Joáns Stemme lød haardere, mens han svarede langsomt:

- Hvis dette er et Fædreland, er det ikke mit.

Og smerteligere, mens han stirrede ud i Natten, sagde han:

- De elsker det ikke, fordi de endnu har det. Og hvis der var En, som elskede det, da vilde de stene ham.

Han stod lidt.

- Vi skal gaa, sagde han.

- Lad mig føre Dig, sagde Erik og tog hans Arm.

De gik tavse. Begge følte, at den andens Legeme skjalv - som af Kulde.

De kom forbi Kirkegaardsmuren.

- Det er Kirkegaarden, sagde Erik.

- Ja.

- Mon de har faaet Fred? sagde Erik.

Joán svarede ikke, og de talte ikke mer.

Men da de stod foran "Danmark"s Port, sagde Erik og Ordene brast frem:

- Joán, jeg synes, dette er altfor sørgeligt.

- Hvilket? sagde Joán.

Og mens han smilede, sagde han:

- Naar jeg nu tier, som jeg saa stridt har ønsket,



er kun det Lidet tabt. Hvad gav jeg vel Menneskene som vil mindes?

- Men Livet, Joán, Livet?

Joán havde løftet sine Øjne mod Købmandens slukkede Hus:

- Saa dansk var jeg dog maaske, Erik, at ogsaa jeg kun kunde drømme om Lykken - og drømme om at skabe den for de andre.

Det trak i Eriks Ansigt:

- Og ses vi aldrig mer?

- Maaske.

Han bøjede Munden frem mod Eriks Kind:

- Godnat, sagde han og han gik.

Støjen i Huset var døet hen. Kun i Baghuset larmede nogle Mandfolk endnu.

Da Joán kom ind i sit Værelse, sad Hans Haacke paa en Stol.

- Er De ikke gaaet i Seng?

Hans Haacke blussede op i hele det runde Ansigt.

- Nej, sagde han: fordi der var en Ting, jeg vilde sige Dem straks, Grev Ujházy. Fordi man er en Akkompagnatør, kan man vel være en Kunstner, og jeg la'er mig ikke mer Deres Forhaanelser byde ...

- Forhaanelser, bedste Hr. Haacke.

- Ja, Forhaanelser ... man holder ikke Sold, mens j e g spiller ...

Joán trak paa Skuldrene:

- Kære Haacke,. De er blevet helt forstyrret her i Landet.

- Ja, sagde Hans Haacke: fordi man her finder Venner, der siger En Sandheden om, hvordan man bliver behandlet.

Joán havde smilet.

- Ja, sagde han langsomt: de Danske siger Sandheden. Deri har De Ret.

Han havde ringet.

- Men vi, bedste Haacke, sagde han: tales ved imorgen.



Hr. Hans Haacke vilde sige noget, men gik.

Da Berlineren var kommen ind, sagde Joán:

- Det er halvotte, vi skal rejse.

- Halvotte? sagde Berlineren: halvotte ... det er Toget sydpaa.

- Ja.

- Skal vi da ... sydpaa?

- Vi skal bort, sagde Joán.

Berlineren havde tændt de to Vokslys ved Sengen.

- Godnat, sagde han og gik.

Joán Ujházy klædte sig af. I Huset var der tyst. En sidste Vogn rullede frem oppe over Gaden. Det var de sidste Sønderjyder, og de sang.

Joán laa paa sin Seng. Vokslysenes Skær faldt gult over hans Ansigt:



Og husker I saa i denne Nat,

før vi af Fæstningen drog,

og alle Røster forstummed brat,

mens Midnatsklokkerne slog.

Da raabte han: Børn, før Klokken igen

slaar tolv, i Kolding vi staa.

Vi sejret har, men ikke derhen

idag, ej imorgen vi naa ...

Sangen gled bort.

Joán havde strakt sine Arme frem mod Sengens Hovedgærde. Haandfladerne var vendt opad, i Lysenes Skær.