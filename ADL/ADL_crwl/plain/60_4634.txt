Bertel Thorvaldsen.



Favete lingvis, Musers Æt!

De høie Mødres Kor nu kalder,

Og hilser ham, vi har begrædt,

Velkommen i Olympens Haller.

En ny Herakles har fuldendt

Sin Daad og er til Hjemmet vendt,

Den Pris at naa, han har fortjent,

Med Evighedens Brud formælet.






Hans Liv, det var en Sejersflugt,

Et Heltedigt i Marmor prentet:

Han Hesperiders gyldne Frugt

Til Nordens dunkle Lund hur hentet;

De døde Stoffer han betvang,

De leved, naar hans Mejsel klang;

Som Maalet for sin Verdensgang

Han Kunstens nye Meta satte.



Og ingen Gravluft vifter der,

Hvor snart hans muldne Ben skal gjemmes;

Men af hans egne Værkers Hær

En evig Hymne skal istemmes!

Derfra skal Kunstens Liv udgaa

Og høit i Offerflammer slaa!

Der skal de Memnonsstøtter staa,

Som varsle Danmarks Morgenrøde!