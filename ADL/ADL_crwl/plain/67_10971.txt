FRUGTBARHED



Vi gik igennem Markerne.

Hun gemte paa et Smil.

Hvorfor? det vil jeg spørge om

ved næste Hvil.



Jeg mærked det paa Markerne,

som om hun sagte lo ...

de høje Straa, hvorhen hun kom,

tog til at gro.



De høje Rugax sladrede

om hendes varme Kind,

de vakled, retted sig og - tav

med Søstersind.



Hver Klinteblomst, hver Valmue

helt til det store Hegn

blev staaende og vred sig tyst

som ved et Tegn.



Og da vi kom til Skovene,

til Aaens gamle Bro,

da lo hvert Bræt for hvert et Knirk

af hendes Sko.



Og var hun træt ej segnet om,

hun havde med sit Smil

befrugtet Mark og Sti og Hegn

i flere Mil.