Grundloven.



1.



Vaarens Budskab flyver over Lande,

Himlens Fugle juble det i Sky,

Folkets Stemmer sig med deres blande,

Som Naturen er det født paany.

Endt er jo dets lange Vinterdvale

Under Enevældens nøgne Top ;

Sneen smelted i de dybe Dale,

Gammel Vanes sejge Is brød op.



Men hvad Høst os Vaaren vil forjætte,

Om hvert Skud vil trives, som den skød,

Om de svaje Straa vil Kjerner sætte,

Og de hvide Blomster Frugten rød -

Ikkun Han, som Sol og Regn afvejer

Og beskikker Godt og Ondt, det veed;

Men han giver ærlig Stræben Sejer

Og belønner mandig Trofasthed.








Vil vi haabe da, at Danmarks Tilje

Dækkes skal engang af gyldne Neg,

Maa vor Friheds Rug med kraftig Vilje

Værnes, medens den er grøn og veg;

Den maa have Ly, naar Solen brænder,

Ly mod Stormens Magt og Regnens Flod;

Den maa holdes ren, og flinke Hænder

Rykke alle Tidsler op med Rod.



Derfor vil med Haand og Mund vi love,

Brødre! paa vor glade Foraarsfest,

At vi fra vor Gjerning ej vil sove,

Men ta' fat, Enhver som han kan bedst!

Vi vil vare paa Kong Fredriks Gave!

Vi vil pleje Sæden, han har lagt!

Vi vil efterlade Danmarks Have

Til vor Efterslægt i Sommerpragt!






2.



Vor Grundlov er kun en tolvaars Knægt

I Lærredsbuxer og Vadmelstrøje,

Af simpel Borger- og Bondeslægt,

Men med en Solstraale i sit Øje;

Og klart er Ho'det,

Og varmt er Blodet,

Og godt er Hjertet, og kjækt er Modet

I denne Purk.



Om han end falder lidt fersk og grøn,

Om lidt Barnagtighed ved ham hefter,

Det gjør slet Intet - thi han i Løn

Har, som Svend Felding, faa't tolv Mands Kræfter;

Ja, han har funden

Og tømt til Bunden

Den Trylleskaal, som var rent forsvunden,

Med Friheds Most.



Og rider atter op under Ø

Med Blæst og Skvalder Hr. Langben Rise,

Og bejler næsvis til Anguls Mø -

Saa skal fuldkommes den gamle Vise:

Saa rejser Drengen

Sig op af Engen,

Hvor han har strakt sig paa Blomstersengen

Og slikket Sol,








Og ud han leder af Bonde-Baas

Sin dannebrogede Hest, den gode,

Og spænder om den med gylden Laas

En Gjord, som Jomfruers Fingre sno'de;

Og op i Sadel

Med ægte Adel,

Som Riddersmand uden Frygt og Dadel,

Han svinger sig.



Med Stang af Staal saa han farer frem

Og hamrer lystig paa Jettens Pande,

Og helmer ej, før han vender hjem

Og holder Næsen fra vore Lande.

Da, om end silde,

Der staar et Gilde,

Da fæster han Møen selv, den milde,

Som han har frelst.



Ja, Drengen, som vi paa denne Dag

For tolv Aar siden bar stolt til Kirke,

Skal op med Lektien i næste Slag

Og konfirmeres paa Dannevirke.

Saasnart det kniber,

Stadfæstet bliver,

At Friheden Kæmpekræfter giver

Et lille Folk.