En Længsel.



Jeg længes stundum efter Sorgen,

og mest i Glædens vaagne Ruus;

thi jeg har følt i Troens Morgen,

at den er Porten til Guds Hus.



Men Sorgen, jeg kan længes efter,

er ikke den med Skyldens Braadd,

men den, der baaret giver Kræfter,

og som var alle Vidners Lod.






Ja den, der kommer som en Gave

fra alle gode Gavers Sted,

som ikke knuger mig til Slave,

men løfter mig til Sjælefred;



der ikke bringer Mulm og Mørke,

men vejer Døgnet i sit Lys,

ja lyser op med Lynets Styrke,

og gløder gjennem Dødens Gys.



- Jeg længes stundum efter Sorgen,

dog tør jeg ikke kalde den;

thi kun i Troens stærke Morgen

kom Sorgen til mig som en Ven.