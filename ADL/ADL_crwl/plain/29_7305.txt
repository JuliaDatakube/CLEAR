SØNDERJYDERNES BESØGi Korsør, den 2. September 1865.Mel. Menuetten af Elverhøj.



Velkommen - ej til fremmed Jord,

i Danmark selv I bygge -

velkommen hid, hvor Dansken bor

i Danevældens Skygge!

Fra Livet, bøjet under Aag,

fra Buret hist, det trange,

velkommen hjem til Dannebrog

og til de danske Sange!



Ak, Sangen her forstummed plat,

hvor før saa liflig drømtes,

den frøs ihjel hin Vinternat,

da Dannevirke rømtes;

og Vaaren kom med Blomsterduft

og favre Solskinsdage,

men knap i Danmarks frie Luft

vi kunde Vejret drage.








Men nu, vi eder se paa ny,

skjønt kort er Mødestunden,

da er det som i Morgengry,

da røres det i Lunden;

hver lille Fugl da føler godt,

at dømt er Mørkets Rige,

og, halvt i Drømme, kvidrer smaat

om Dagen, der vil stige.



Ja Dagen kommer, vi det veed,

skjønt kun den ses i Drømme,

den Dag, da Ørnen, som slog ned,

maa hjem til Reden rømme,

da frit i Sønderjyllands Skov

det røde Flag tør gynge,

og ikke Lærken blot faar Lov

paa Heden Dansk at synge.



Ja derom vaagner Fuglekvad,

hvorhen I blandt os vandre,

og derom vil vi hjælpes ad

at drømme med hverandre.

Og om saa snart til Ørnens Klo

I atter bort maa drage,

vi veed det vist, I Brødre tro!

I komme dog tilbage.