LUCIFERS FALD(1834)



Førend Alt blev overmandet

Af Naturens Kæmpevægt,

Før den gamle Jord blev dannet,

Og velsignet og forbandet

I vor gaadefulde Slægt;

Førend Solens Flammeskjær

Lysende gik frem i Vælde,

Som det straalerige Bælte

Om Planeters mørke Hær;

Førend Stormen fanged Vinger

Til at maale Dybets Dal:

Vandred Morgenrødens Bringer,

Mørkets vældige Betvinger,

Luciferi Himlens Sal.



Første Aand blandt Lysets Skarer

Stod han nær ved Thronens Fod;

Engles mægtige Forsvarer,

Seirende ved alle Farer,

Funkled han af Kraft og Mod.

Naar han med sit Flammesværd

Foer igjennem Himmelrummet,

Nys af Skyggerne formummet,

Tændtes Lyset fjernt og nær.

Himlens Ildbaal kjækt han værner,

Holdende mod Mørket Stand;

Nattens Mulm med Blus han fjerner,

Til de før saa dunkle Stjerner

Lucem fero! raabte han.



Da fik Livet hine Flammer,

Som med Tro vi skue til

Hvergang Sorgens Piil os rammer,

Hvergang i vort Jordlivs Jammer






Haabet saaret flygte vil.

Nattens hvalte Stjernetelt

Paa hans Magtbud da sig hæved;

Millioner Kloder svæved

Klare paa det dunkle Felt.

Selv i Glands han drog tilbage,

Lagde ned sin stærke Magt,

Og med Toner uden Mage

Sang han nu om Mørkets Drage

Og de rene Straalers Pragt.



Dog - hans stolte Kraft ham daared,

Gud han glemte over sig;

Hovmods Piil hans Hjerte saared,

Selv til Hersker han sig kaared

I det lyse Himmerig.

Kort var Kampen da det gjaldt;

Paradisets Aander skjælved,

Da han dømtes ned i Helved

Med den Englehær, som faldt.

Selv han stod foruden Klage

Dengang Himlens Dør blev lukt:

Men da Haabet veg tilbage,

Ned han styrted - hundred Dage

Varede hans Helvedflugt.



Mere let end Himlens Fugle

Gjennemskære Luftens Slør,

Mere snelt end Dødens Kugle

Farer fremad fra det hule

Tordensvangre Kæmperør;

Lynet lig, der, mægtigt sendt

Ud fra Himlens østre Buer,

Funklende mod Vesten luer

Førend Øiet sig har vendt:

Saa paa understærke Vinger

Lucifer mod Dybet foer;

Mærket dybt af Herrens Finger

Stormende han frem sig svinger

Hvor i Rummet Tomhed boer.



Ingen Fakkel meer dog brænder,

Lysets klare Blik er lukt,

Ingen Straaler Stjernen sender,

Ingen Flamme meer sig tænder

Ved hans Komme, ved hans Flugt.






Alt i Mulm er hyllet ind;

Naar i Nat han seer tilbage,

Hører han en dæmpet Klage,

Lig et Echo af hans Sind.

Det er Sphærers Chor, der synger

Om den store Fyrstes Fald -

Smertens Lyn hans Aand udslynger;

Naget, som hans Hjerte tynger,

Ruller frem i Tordenskrald.



Da det var, som Angers Pile

Bored dybt sig i hans Bryst:

Mens han styrted tusind Mile

Søgte Sjælen, saaret, Hvile

Ved Erindrings bittre Lyst;

Og hans Aand med Smerte gik

Angerfuld mod Himlens Buer,

Og den gamle Flamme luer

Op, som fordum, i hans Blik.

Paa Planeten i det Fjerne

Øiets Straale fæstet er;

Kloden fanged Lyset gjerne -

Deraf blev den skjønne Stjerne,

Som har Navn af Lucifer.



Kort var dog hans Stolthed avet,

Atter Trods fik Overmagt;

Og i Skyggerne begravet,

Gjennemfoer han Ætherhavet,

Grændseløst for ham udstrakt.

Men et eensomt Øde nær,

Mod hvis Afgrund ned han falder,

Sig til Selskab sammenkalder

Han de faldne Engles Hær.

Deres Sværm hans Tomhed dølger,

Og som Hersker mellem dem

Frem han flyver - Skaren følger

Gjennem Himmelrummets Bølger

Ned mod Afgrundsdybets Hjem.



Saa han fløi og faldt fra Oven,

Blandt sin dunkle Hær fordulgt,

Lige dristig og forvoven,

Lige trodsig, skjøndt af Loven

Og dens Hævn i Hælen fulgt.

Himlen fjernes meer og meer,






Kloders aldrig talte Skarer

Ilende forbi han farer,

Intet Maal endnu han seer;

Da faaer Øie han paa Jorden,

Lig et Glimt i Mørket tabt:

Nylig dannet, nylig vorden

Led i Stjernebæltets Orden,

Var af Gud den nylig skabt.



Og den Vældige betræder

Med sit Følge Jordens Rand:

Langs med Havets dybe Leie,

Over Klippers steile Veie

Iler han til Ørknens Sand.

Derfra styrer han sin Fod

Gjennem Skovens høie Sale

Hen mod Paradisets Dale,

Hen hvor Livets Vugge stod.

Her, blandt nylig skabte Minder

Om hans evig tabte Lyst,

Blussende med Rosenkinder,

Nu i Søvnens Arme finder

Eva han ved Adams Bryst.



Og fra Jorden op han hæver

Parret i sin stærke Arm;

Tankefuldt hans Øie svæver

Over Begge - stille bæver

Evas drømmerige Barm.

Og han kysser hendes Mund,

Hvisker varslende til hende:

Lyst skal paa din Læbe brænde,

Sorg til Rest dig levnes kun;

Mange Sønner vil du føde,

Slægter spire skal fra dig,

Alles Hjerter dog skal bløde,

Alle, Levende og Døde,

Snart i Mørket tabe sig!



Aandende paa Adams Læber,

Hvisker nidsk han saa igjen:

Syndens Ild ved dig nu klæber,

Flammen som din Uskyld dræber,

Veirer brat din Lykke hen!

Begge paa det gamle Sted,

Vied' nu til Fremtids Kummer;

End i Uskylds faste Slummer






Sagtelig han lægger ned;

Og som Lænke for sin Fange

River mægtig af sit Haar

Lokken han, den dunkle, lange,

Der, forvandlet til en Slange,

Skin af alle Farver faaer.



Men hans Fod, som kun har hjemme

Fjernt fra Gud, i Mørkets Skjød,

Flygter hurtig; thi fornemme

Kan hans Øre Herrens Stemme,

Som i Havens Gange lød.

Dog, paa Flugt mod Jordens Rand,

Til et Minde om sig satte

Fjeldet han, det steile, bratte,

Hist i Ørknens golde Sand;

Og ved Kalpe brød for Vandet

Han en Aabning vid og stor;

Da saa Havet skjulte Landet,

Raabte han: Som jeg forbandet,

Saa forbandet denne Jord!



Nu med Lykken, han har ranet,

Bort i tætte Skyer han skred,

Og med Aanderne, han maned,

Dybt i Verdensoceanet

Styrted atter han sig ned.

Jordens Syn forsvinder alt,

Dog hans Vei er endnu længer,

Ned, hvor intet Øie trænger,

Dybt og dybere han faldt.

Langt fra Lysets Verden borte,

Staaer, som mellem Nat og Gry,

Endelig han for de sorte

Kæmpehøie Helvedporte,

Der sprang op med Larm og Gny.



Her med Bæven uden Lige,

Dog med Trods, som bøies ei,

Seer han første Gang sit Rige,

Gaaer han ad den steile Stige

Ned til Undergangens Vei.

Haabløshedens Dal han seer,

Og ved Skin af svovlblaa Luer

Dybets Marter Sal han skuer,

Og for første Gang han leer:






Og som Gjensvar paa hans Tale,

Paa hans vilde Jubelsang,

Opad fra de dybe Dale,

Nedad fra de høie Sale

Frygtelig et Echo klang.



Her han sætter paa sin Krone,

Her hans Slaver paa hans Bud

Reise op den skumle Throne,

Hvorfra han til hver en Zone

Mørkets Engle sender ud.

Hver af dem er rænkefuld,

Alle kløgtige og snilde,

Og som Lokkemad de stille

Lyst og Hovmod, Trods og Guld. -

Hver en Aand, som Vinket følger,

Som i Naaden ei har Plads,

Seiler, naar ham Graven dølger,

Over Evighedens Bølger

Ned til Lucifers Palads.