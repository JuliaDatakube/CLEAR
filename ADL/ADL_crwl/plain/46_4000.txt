Trækfuglen



Fra kolde Himmel hænge

De klamme Skyer ned,

Rundt Lunde, Haver, Enge

Henfalme ak! derved.

Forbi er Glædens Dage!

Forbi! forbi! forbi!

O Brødre! hvi bortdrage,

Hvorhen bortdrage I?



Hæld dem! de trække glade

Vidt over Land og Søe,

Til Søndens Palmeblade,

Til krydret Blomst og Frøe.

Paa Qvisten de sig gynge

Ved kiælen Melodi,






Men ak! jeg her maae synge:

Forbi! forbi! forbi!



O grumme, grumme Jæger!

Hvad havde jeg dig giort?

Mit Saar vel aldrig læger,

Mit Liv jeg sukker bort.

Opblæst og syg jeg sidder

Ved Aaens Pilesti,

O Grumme! alt mit Qvidder

Er kun: forbi! forbi!



Men du, som hisset støtter

Dig til den huule Piil,

Og til min Klage lytter

Med Vemods matte Smiil,

O snart du mig skal finde

Fra Sorg og Smerte fri

Da lad en Taare rinde

Og suk: forbi! forbi!