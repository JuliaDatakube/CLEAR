BREV AFBRUDT.



Nu trykker Søvnen mine Øjenlaage,

tilgiv, min Skat, jeg kan ej længer vaage!



Et Blik endnu ud af den aabne Rude,

før Hovedet jeg sænker mod dets Pude:



Dér vandrer Maanen over Østerhimlen,

en Kronprinsesse iblandt hele Vrimlen.



I hendes Nærhed fire blanke Stjerner

omkredser hende som en Flok af Terner.






Vist tusend Funker gjennem Natten flimrer,

mens nordom Dagens Fakkel halvtændt skimrer.



Og dybt i Syd, i stor og ensom Pragt,

der holder Sirius paa Himlen Vagt.



Derinde under Nattens største Stjerne

der sover du, min Hustru, i det fjærne.



Og mens mit Blik det vide Rum udmaaler,

jeg sender tusind Kys ad Stjerners Straaler,



der lig en Regn af Stjerneskudsraketter

skal gjennemstribe dine Drømmenætter.

Aakjær29/7 1891.