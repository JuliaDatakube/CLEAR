Studentervise.



Vi er Studenter, Hr. Kaptain!

Et Laug, som følger Friheds Banner,

Og bærer Broderskabets Tegn

Her indenfor, bag vore Pander.

Vi er et Korps, som staar paa Vagt

Ved Mindets store Helligdomme;

Vi er en Forpost uforsagt

For Tiden, som skal komme.



Og vi har stormet Kapitol

Trods alle de latinske Gaser,

Og fra Ideens Kongestol

Set Verdens Herlighed i Laser;

Hvor Livet os for knortet faldt,

Vi kjækt med Viddets Høvl det skrubbe,

Og vi bestrø med attisk Salt

Dets mest spartanske Suppe.



Vi har en Jomfru, gammel nok

Af Aar, men evigung i Aanden,

Med solblank Hjelm paa gylden Lok

Og Sandheds tunge Spyd i Haanden;

Hun fører vore Rækker frem

Og skærmer dem med sin Ægide,

Og lover os en Skat i Gjem,

Naar mandelig vi stride,






Og Skatten er ej Ros, ej Guld,

Men Kjærlighedens ædle Drue:

En yndig Kvinde, tro og huld,

Som flammer af vor Ungdomslue;

Som bygger Hjemmets trygge Havn

Til Værn mod Livets stride Bølge,

Og vil os gjennem Fryd og Savn

Til Evigheden følge.