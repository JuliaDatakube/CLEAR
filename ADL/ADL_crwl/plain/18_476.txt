SØLVBRYLLUPSKRANDSEN



I

En Krands af Livets Vaar og Sommer bunden,

Kun ikke fuldendt af dets Høst!

Hvor gjerne dvæler Tanken ei ved denne

Og nyder sin Erindrings Lyst!



II

En femogtyveaarig Krands! hvis Blomster,

Hvis yndigste og bedste Pryd

Var Huuslighed og ædel Gjerning

Var Moderglæde, Faderfryd!



III

En femogtyveaarig Krands! hvis Skygger,

Hvis mørke Blades dunkle Magt

Forhøier kun de lyse Farvers Reenhed

Og hele Blomsterfyldens Pragt!



IV

En saadan Krands af Sorger og af Glæder,

Af Troskab og Hengivenhed -

Udfolder sig idag paa Mindets Alter

Og straaler der i festlig Fred:



V

I festlig Fred og med forklaret Skjønhed,

Det Forbigangnes rige Krands!

Erindringen omflorer den med Æther

Med Aftenskjær og Maaneglands






VI

Og Dagens Engel lier med at knytte

Til Roserne fra Ungdoms Tid,

Til Roserne, hvoraf den først blev flettet,

Sølvbrudekronen lilliehvidt



VII

Dog ikke Mindets Fest alene feires,

Ei blot paa svundne Timers Frugt

Tilbageblikket sig vemodigt hviler -

Fremad gaaer Haabets glade Flugt!



VIII

Den lange Blomsterkjæde er ei sluttet,

Idag er sat et Mærke kun,

Og Aar for Aar skal Krandsen herligt voxe,

Velsignet som i denne Stund.



IX

Den Gud, der føied Blomst og Blad tilsammen

Fra først af, efter sine Raad,

Han holder end i sine stærke Hænder

Fuldendelsens den gyldne Traad!



X

Og Børn og Slægtninge og Venner samles

Høitidelig i fælleds Bøn,

At Krandsen, som af Himlen selv er viet,

Maa daglig svulme frisk og skjøn!