SØLVBRYLLUPSSANG



Landlige Ynde! køligstille Skygger!

Her, hvor ved Taget Svalen roligt bygger,

Vær du, mens Tvedragt rundtomkring maa rase,

Fredens Oase!



Her lyder Krigssang kun af muntre Fugle,

Kun Frugt paa Træet runder sig som Kugle,

Her kun en Byge listig overfalder,

Tordnen kun knalder.



Eros, som flygtig ellers vidt sig svinger,

Fandt her et Paphos, folded sine Vinger,

Dvæled i Aarviis, fulde Fem og Tyve,

Glemte at flyve.



Guden sin Sølvblomst fletter glad iaften,

Omkrandser Ynde, smykker Manddomskraften,

Lægger i Blomsten Duft, som aldrig svinder:

Kjærligheds Minder!



Bacchus! kryst Vinen af din bedste Drue!

Eros den vies, Guden og hans Bue!

Maatte han Krandsen ømt i Tidens Fylde

Aftenforgylde!