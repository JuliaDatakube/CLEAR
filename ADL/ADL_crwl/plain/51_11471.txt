DU BLEGE KVINDE -



Du blege Kvinde med det blonde Haar,

som ud og ind i mine Tanker gaar

og skaber i mit Sind den søde Hygge,

du som jeg ej for Verdens Guld vil miste,

og som engang vil græde ved min Kiste, -

dig ønsker jeg af al min Sjæl: til Lykke!



De glider eet for eet, de Ungdomsaar,

Minutter, Dage, Uger gaar og gaar,

om lidt er du og jeg vel ogsaa gamle;

saa staar en Dag ved Dødens Port et Par,

krumbøjede, som stille hjælpes ad,

svagsynede, frem til en Grav at famle - - -






O nej ! De maa ej svinde altfor brat,

man maa ej røve os vor sidste Skat,

vimaaforenes, før det er forsiide!

Nu netop, mens vor Tanke Gnister slaar,

og Elskovsstrømmen bredt i Aaren gaar,

var Tid at ringe ind til Bryllupsgilde.



Jeg burde ta dig i min unge Arm,

som her jeg sidder, elskovsglad og varm,

med Aaren fyldt af al den Fryd du tændte,

og skjænke Dig saa varm og blød en Stol,

et Hjem med Roser og med Morgensol - -

men, kjære elskte, du faar vente, vente!



Thi jeg er fattig. Jeg fik intet Guld;

af Sten har Skjæbnen maalt mig Skjæppen fuld,

men Brødet skifted den iblandt de andre.

Og Venneflokken var som oftest tynd,

men tykkere var Sladrens ækle Dynd,

der slænges efter dem, som ene vandre.



Nej, jeg fik ingen Gaard med lange Agre,

og ingen Køer, fede eller magre,

det højeste, jeg naaede, var - Kredit!

Men jeg fik Fantasi, og Haab i Strømme

og smukke Tanker, fagre Elskovsdrømme,

mod slige Skatte vejer Guld kun lidt.



Og jeg fik dig, du blide, blonde Pige,

og endnu aldrig har jeg mødt din Lige,

saa sand og elskelig og kvindefin;

og det er mig den største Fryd af alle,

naar lange Skygger over Vejen falde,

at sidde med din varme Haand i min.



Da bliver mine Følelser saa blide,

da ser jeg Guder gjennem Luften ride,

da er jeg lutter Nerve og Musik;

da viger Jordens Smuds, og Linden dufter,

og milde Vindes Vift min Kind omlufter; -

mens al Bekymring drukner iditBlik. - - -

6/11 1891.