SØRGE-CANTATA VED SALIG HERR ULRICH FRIDERICH SUHMS BEGRAVELSE DEN 22 JAN. 1778

Chor.



SEE da, tag da Offeret,

Strænge Gud, som du begierte! -

Styrk os, lær os bringe det,

Med et ugienstridigt Hierte! -

Tag vor Fryd, Almægtige! -

Ak, det var vor Eneste! -

Solo.



Abraham adlød din Dom -

Mamre hørte Saras Klage! -

Og du smiilte; og han kom

Ved sin Isaaks Arm tilbage;

Ak for os var Naaden døv! -

Al vor Lyst - vort Haab er Støv! -

Tutti.



Langsomt gaae vi, hver for sig,

Isserne med Støv bestrøde -

Angstfuld, vild, med bittre Skrig,

Seer os Moderen i Møde -

Ak min Søn, min Søn, jeg seer

Aldrig dig! - ak! - aldrig meer! -

Aria.



Det sidste Glimt af Haab berøvet,

Forlade vi vor Ven i Støvet;

Og mørk, og eensom er vor Vei! -

Den Gud, hvorpaa vi turde haabe,

Bød ingen kiærlig Engel raabe:

Død, skaan dem! - skaan dem! - dræb ham ei! -

Det sidste Glimt af Haab berøvet,

Forlade vi vor Ven i Støvet;

Og mørk, og eensom er vor Vei! -




Recitativ.



Skiønt var vort Haab - og stort - og trygt!

Thi Glæder qvalte hver en Frygt! -

Vor FREDRIK, ak Du vante

Vort Hierte kun til himmelsk Vellyst! -

Fortroelige med den, med alt hvad Dyden spaaer,

Saae vi den modne Frugt - den, som Du skulde

bære:



Din Kredses Held, og Lyst - Dit Lands - Din Alders Ære! -



Og lydigste, hvad Himlen spaaer;

Din Løn, Dit Vel, Dit sølvgraae Haar! -

O Gud!

Dit Blomster saae vi kun - og hastig gik det ud!

Enhver, som saae det, græd -

Hver Ven af Cimbrer græd -

Hver Muses Graad fortolkte Tab og Smerter -

Men bange FADER! - MODER! - knuuste Hierter!

O skiænk dem, Gud, o skiænk dem salig Graad! -

O smelt det stirrende - det matte mørke Øie! -

Viis dem der' FREDRIK i din Glæde!

Viis dem hans Fryd! - at der' beklemte Bryst,

Selv, naar de see hans Grav, maae føle Væmods

Lyst!

Aria.



Svøbt i Glands af Din Forsoner;

Elskte, skiult i Svælg af Fryd;

Mærker Du blant Glædens Toner,

Ei vor Jammers hæse Lyd! -

Nyd Din Lyst! - vor Graad skal væde,

Graven, Asken af vor Glæde;

Og hvert Fodspor af Din Dyd! -

Choral.



Knæl, og tilbed

Hans Miskundhed,

Hvis Domme vi tilbede! -

Frelste Siæl, Dig gav han Fred;

Os kun traf hans Vrede! -






Priis glade Aand

Din Frelsers Haand,

Som gav Dig Livets Krone! -

Evig frie for Støvets Baand,

Knæl for Naadens Throne! -



Dig har hans Røst,

Lægt og forløst! -

Os fængsler den og saarer;

Vi beholdt kun til vor Trøst,

Disse heede Taarer!