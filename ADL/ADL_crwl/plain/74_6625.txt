Studenter-Jubilæum.(1859.)



Hvor denne Flok var ung og kjæk!

Vor Hu og Tanke, hvor forvoven!

Os indjog Stormen ingen Skræk,

thi vi var unge Træer i Skoven.

Vi fandt at Verden var saa smuk

vi kjendte lidt til Savn og Suk,

kun lidt til Øxens bratte Hug,

kun lidt til Vinternattens Øde.



En slog i Præstegaarden Rod,

til Linde-Ly for trætte Sjæle;

som Birkeris en Anden stod,

og vilde helst blandt Smaabørn dvæle;

for Syg og Svag gav nogle Læ,

En blev vel kun et Hængetræ;

En knejser over Folk og Fæ

og skjød ivejret som en Poppel.






Ja vi blev planted' dygtigt om,

og maatte kjønt for Blæsten neje;

saa mange Veje som til Rom,

saa mange vare vore Veje;

hin unge frodige Allee

har mistet baade To og Tre;

dem skal vi aldrig mere see:

De grønnes i de Dødes Have.



Men mange Andre savnes her,

dem binder Hjemmets Vedbend-Ranke:

Med disse Planteskolens Træer

vi samles vil i Sind og Tanke;

gid paa et solbeskinnet Sted,

med nok af Lys og Luft og Fred,

og med en Smule Fugtighed,

de trives; de og deres Poder!