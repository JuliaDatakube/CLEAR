HVIDE LØGNE



Det var det evig samme Hykleri,

den evig samme, lille, hvide Løgn,

som gør, at fjærnt fra dig jeg lever Døgn,

der knap kan taales, naar de er forbi.



Du skulde lukt dit Hjærtes Gitre op,

mit Kongebarn! ja selv om du fordærved

dit unge Liv! (Hvad er vel Hud og Krop,

er der en Sjæl for Himmerig erhværvet -?)



Thi jeg, jeg elsked - vilde vist dig Rom,

aabnet "Italiens hundred Byer" - som

du aldrig mer skal finde dette Syden.



Du blev derhjemme hos din Huskat, Dyden.

Og ene, overladt til Iltogs-Minderne,

fandt jeg Italiens Lig paa alle Skinnerne.