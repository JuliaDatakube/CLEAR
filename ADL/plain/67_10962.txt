NATTEN OG MORGENRØDEN



Alt, som er Blomst paa Jorden,

higer med tørstende Mund.

Imellem Intet og Væren

er kun en stakket Stund.



Imellem Væren og Intet

et Tidsskel - hvad er der mer?

Liget har ingen Grimacer

særskilt fra Manden, som ler.



Grumme Forløsningsnumre,

som af en spottende Gud,

viser, hvor voldsomt vi alle

tændes og slukkes ud.



Alt, som er Blomst i Verden,

har dog en Duft saa sød.

Tusinde fine Legender

blomstrer fra Fødsel til Død.



Natten og Morgenrøden

spejles i samme Vand,

længes i Drømmen og Døden

mod Øst, mod Sakuntalas Land.