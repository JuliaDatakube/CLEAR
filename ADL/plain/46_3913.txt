Svanesang



Du Glæden, svage Dødelige,

Som Lasten skye,

Thi Savn og Nag fra Plagers Rige

Eens grumme tye:

Forgjæves du for dem dig dølger

I Viisdoms Løn;

Til Midnats Stjernebarm forfølger

De Jordens Søn.



Med Mindes-Taarer maae jeg bøde

Hver Glæde af:

O Skjebne, er da Fryd en Brøde

Og Savn dens Straf?

Hvi blev ei heller Nutids Fængsel

Dybt under dem

Som boe med Minde og med Længsel,

Mit trange Hjem!






Hvad med olympisk Lyst mig trylled',

Rev Tiden bort:

Jeg staaer i Sorgens Flor indhyllet

Ved Fortids Port.

Forsvundne Fryd, o vend tilbage!

Saa raaber jeg: - -

Men ak! min længselfulde Klage

Bønhøres ei.



Jeg af mit Hjertes skjønne Eie

Kun Mindet har,

Og jamrer høit paa Tabets Veie:

Jeg var! jeg var!

Iil, seene Død, iil at udklække

Min fangne Aand!

Iil, stumme Fortid, mig at række

Din mørke Haand!



Jeg skal ei bæve naar du tager

Mig i din Favn,

Skjøndt Hædern ei i Sarcophager

Indskjær mit Navn.

Kun een er Døden som mig favner

I kolde Slør,

Men i hvert Nu hvori jeg savner,

Jeg ogsaa døer.



Og at selv Mindet ei skal blotte

Den Svundnes Spor,

O bær ham til din sidste Grotte,

Hvor Glemsel boer!

Lad ei hans Navn og Billed' tøve

I Lysets Rom:

Han andre ei den Fred vil røve,

Han trygler om!