Lys Oktober.



En lys Oktober,

med gylden Bronce, tindrende Zinnober,

med Navren hvidlig gul, med Egen grøn,

med mangebroget Tæppe lagt for Daaen,

med blanke Bær af Hyld og Tjørn og Slaaen,

- hvor farverig og skjøn,

trods Løvets Falmen, Falden og Forgaaen!



De fjerne Banker

i diset Blaanen ligge som i Tanker;

det er som om de kunde løftes brat

af bløde Taageskyers Ørne-Hamme

højt over Jordens gyldenbrune Ramme,

højt over Skov og Krat,

og blive evig borte med det Samme.



Lydt sladdrer Bækken,

og Hasselnødden vinker end fra Hækken,

hvor Beenved-Busken leger Rosengaard!

Og Luften har saa dyb en Sommertone,

og Rest af Sang i Resten af en Krone;

og Skovens tynde Haar

har i hvert Straaleglimt sin Pyntekone.



Dog Lyset iler;

veemodigt end Oktober-Dagen smiler -

godt, at der er lidt Sol at ringe ned!






Men Bedeslaget over Dødens Have

faaer Svar af sære Uglelyd om Grave -

det er som Døden skred

forbi med Leen, mejende sin Trave.