Damen fra Køln



Hun pegte paa sin Rygrad med en Gestus,

saa skødesløst, for flygtig at betegne

den Sygdoms skælmske Art, som satte Heine

paa Aftægt i det mennesklige Kvæsthus.



Jeg suser over Rhinens duggraa Sletter

langt bort fra Køln - men ser endnu, hvor klog

hun stod bag Disken i sin dunkle Krog,

en af Provinsens strænge Henrietter.



Et Søsterslæng, hvis dømmende Forstand

skjuler en Sjæl, som intet mere mætter:

de delte gærne Mandens Sot og Brand,



ja røved gærne Døden dens Skeletter.

Og deres Tro, som ingen Frygt kan ave,

dækker med Savnets Vedbend alle Grave.