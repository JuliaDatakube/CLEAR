Adam Oehlenschläger.



1.



"Skjaldenes Adam" or død! "Det nordiske Sangriges Konning"

Bøjed sit Hoved træt; Plektret faldt ud af hans Haand.

Naar han rørte med det de liflig tonende Strenge,

Lyttede Land og Hav, bævede Nordens Natur;

Granerne susede blidt, og Fossen rislede sagte,

Huldren sukkede ømt, Jutulen græd som et Barn,

Elverpigernes Ring sig løste paa dugvaade Tillie,

Blomsten duftede stærkt, Bølgerne aandede dybt.

Menneskens Hjerter svam i stille Fryd som Naturen,

Rørtes, kvægedes mildt, aned et højere Liv, -

Det var hans Herskermagt; nu er den brudt som hans Øje:

Derfor er Landesorg over det tredelte Nord.






2.



Til Østens Væld,

Til Morgenrødens Straaler

Paa Ungdomsvinger fløj hans Sjæl

Og øste Guld deraf i fulde Skaaler.

I Sprogets Schakt

Nedsteg han dristig ene

Og hented op dets skjulte Pragt,

De klare Perler, farverige Stene;

Og undrende hans Samtid stod,

Da ud han strø'de Alt med ødselt Mod.



Med uvant Haand

Han Tryllelampen hæved,

Og bød som Herre Lampens Aand

Udrette villig, hvad hans Villie kræved.

Den bygged op

Ham Slotte uden Lige;

Thi Stjerner krone deres Top,

Men Grunden favner Hjertets dunkle Rige.

De rejste sig en Sommernat;

Men de skal staa, til Tidens Maal er sat.






3.



I Glemsels Mørke

Laa gamle Norden;

Kæmpernes Styrke

Smuldred i Jorden;

Gudernes Himmel

Var tom og død;

Dækket af Skimmel

Var Suttungs Mjød.



Da saa' i Natten

Med klare Blikke

Han Fafnerskatten

Funklende ligge;

Da vog han Dragen

Med Guddomskraft

Og drog for Dagen

Hvad der var tabt.



Af Gravens Kammer

Gik Mænd i Brynjer,

Thor med sin Hammer,

Milde Asynjer;

Med Skjoldglands hæved

Sig Valhals Tag.

- Oldtiden leved

I Harpeslag.








Og Sangens Bue

Steg over Jorden,

Med syvfolds Lue

Smelted den Norden.

De bittre Minder

Faldt ned som Regn,

Og Buen skinner

Som Pagtens Tegn.



"Ved Askens Grene

"Paa Ida-Sletten

"Skal gjenforene

"Sig Asaætten":

Saa Vala kvæder,

Saa Nornen vil

Hans Sangerhæder

Er Ygdrasil.






4.



Hvad der hvisker, hvad der klager

Inderst i en Kvindes Hjerte,

Hvad der binder, hvad der drager,

Kjærlighedens Fryd og Smerte -



Sødt det fra hans Harpe toned:

Kvindens Liv, det dybe, stille,

Underfuldt i ham forsonet

Var med Mandens Kraft og Smile.



SignesDigter,ValborgsSanger,

Danmarks Stolthed, Nordens Hæder,

Evighedens Løn nu fanger;

Men ved Graven Kvinden græder.