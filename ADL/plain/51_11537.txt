KLOKKEN.



Jeg kommer langs en øde Sti,

der gjennem Rug sig slynger,

mens Aftenklokkers Harmoni

sig ind i Sjælen synger.



Den sære Sang af Klokkers Klang

ved Sommeraftentide,

det er et Stykke Hedenskab,

som alle godt kan lide.



Bestig en Høj en Junikvæld,

lyt spændt ud over Landet,

og mærk dig denne dybe Lyd

af Graad og Jubel blandet.



Og prøv, om ikke du endnu,

mens Myg om Øret svirre,

kan høre Oldtidsslægters Tro

i Klokkemalmet dirre.

Juni 1899.