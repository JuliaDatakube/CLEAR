Barnet



Drager Sol i Blinde

Nuets fulde Læs?

Børn af Mand og Kvinde

gror som Korn og Græs.

Evigt gennem Gryet

Gøg og Hane gol,

idelig fornyet

ved en ødsel Sol.



Tyst i Barnets Øjne

Dybet aabent staar -

gennem Lykkens Døgne

ned i tusind Aar.

Barnet staar i Grøde

af den ældste Kraft,

Liv, som aldrig døde,

Jordens Morgensaft.



Gennem Barnet glider

dybt med Blodets Gang

Nynn fra alle Tider,

gammel gylden Sang.

Lidet Barnet ænser

Død og Nederlag,

ser foruden Grænser

Lykkens Sommerdag.



Sjælen bliver moden

med et Foraars Træer,

svimmelt vandrer Foden,

Nuet rykker nær,

Livets Løvspringsklemsel

trykker Hjertet blidt,

ned i Søvn og Glemsel

dukker det sig tit.






Hele Fortidsfylden

som en Sø mod Bred

stilner for en gylden

Himmels Herlighed.

Hvor en evig Alder

lutret har sin Stund,

evig Fremtid kalder

med en myndig Mund.