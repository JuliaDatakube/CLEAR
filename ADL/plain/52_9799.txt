Kongens Søn.



»Du grunder taus som om en Gaade

Betyngede dit Bryst.

Du seer til Stjernerne, som om du

Af dem forlangte Trøst.



Du gaaer i Skoven seent paa Natten,

Naar Maanen skinner klar,

Og stirrer op til den fordybet,

Som vented' du et Svar.



Hvis du har Sorg, hvis der er Noget,

Du ønsker høit var dit,

Og er det underlagt mit Scepter,

Min Søn, saa tael kun frit!«






O Fader, ned fra Himlen blinker

Hver Aften paa min Vei

To lyse Stjerner; - hvis du kan det,

Saa afslaae mig dem ei.



»Ak, elskte Søn, til Himlens Stjerner

Mit Scepter ikke naaer.

Alt Andet skal jeg hente til dig,

Saavidt jeg det formaaer.«



O Fader, i de sidste Nætter

Jeg saae i herlig Glands

Den fjerne Maane smile til mig

Igjennem Skyers Krands.



Og Skyerne som gyldne Lokker

Om Maanens Aasyn laae.

Ak, Fader, jeg maa gaae tilgrunde,

Hvis jeg den ei kan naae.



»Min Søn, du veed det, af mit Rige

Er Maanen ingen Part.

Forlang hvad jeg har Magt at give.

Jeg henter dig det snart.«






O Fader, hør da hvad mig fattes,

Og ynkes med min Nød!

Hver Aften har jeg mødt i Skoven

En Jomfru, ung og sød.



Som Stjerner hendes Øine lyste,

Da hun forbi mig reed,

Og hendes Aasyn - o, med Maanens

I Glands og Klarhed stred.



Og gyldne Lokker laae omkring, det,

Som Skyen, let og fiin.

O Fader, jeg maa gaae tilgrunde,

Hvis hun ei bliver min.



Og hende har du Magt at give,

Hun hører til dit Land;

Thi hun er Datter af din Gartner.

Hold nu dit Ord som Mand.



- Den gamle Konge stod og lytted'

Til en saa selsom Bøn.

Han mæled' Intet, men begav sig

I Stilhed fra sin Søn.






I trende Døgn han ikke talte.

Saa tankefuld han gik.

Hans unge Søn med Angst i Hjertet

Hang ved hans tause Blik.



Men nu iaften er der Jubel

Og Dands i Kongens Gaard.

Den Gartner gifter bort sin Datter,

Og Kongens Søn hun faaer.