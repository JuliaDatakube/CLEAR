AK EN SØD UTUGTIG LÆNGSEL. . .



Ak en sød utugtig Længsel

driver mig imod Isaura

Pigen med de blege Kinder

hun, som altid æder Æther.

Og jeg længes nu at favne

huldt den ømme Englepige,

ak men desto værre vil hun

ikke lystre mine Lyster.

Det jeg føler for Isaura,

er slet ikke værd at nævne,

det er ingen dyb og hellig

Kærlighed, som kan besynges.

Heller ingen vild og vældig

Attraa, som slaar Glas i Stykker,

men en sød utugtig Længsel,

som slet ikke kan besynges.

Men i Fald jeg faar Isaura,

Pigen med de blege Kinder,

vil vi ligge længe sammen,

indtil hendes Hjærte vaagner.

Indtil vore Hjærter vaagner,

og en Guddomsskønhed fødes,

vil vi kysse meget længe,

ak Isaura, lad os mødes!