Hr. Helgesens Vise.



Hr. Willisen agter sig ud paa Visit

I tidlige Morgenstunde.

Endnu har han taget sin Ros paa Kredit:

Ved Isted han hented sin Middagsmad frit,

Og Nadver han fik ved Midsunde.

Nu gaar det mod Vest:

Han vil være Gjæst

I Frederiksstad, om han kunde.



Hr. Helgesen vaager for Frederiks By

I tidlige Morgenstunde:

Da rejser af Taagen sig Tydskernes Gny,

Og Bomberne hvisle og pladske fra Sky,

Men rolig han vandrer sin Runde:

"Nu, Børn, paa Jer Plads,

"At Fjenden tilpas

"Den Davre kan faa, vi ham unde!"



Hr. Willisen kommer med Spil og med Sang

Han vilde, som sagt, til Gilde.

For ikke at gjøre sig Vejen for lang,

Paa Diger og Dæmninger lystig han sprang,






Og heller ej kom han for silde;

Thi Jyderne bød

Paa Bankekjød,

Som Tydskerne fandt smagte ilde.



Hr. Willisen skændte og trued og svor,

Men Jyden ej veg en Tomme;

Da mindtes Hr. Willisen Wallensteins Ord:

"Ja, hængte den Stad mellem Himmel og Jord,

Den i mine Hænder skal komme!"

Men han og hans Hær

Var dog lige nær,

Da hele sex Døgn vare omme.



Hr. Helgesen stander paa Digernes Rand

Alt hos sine haarde Svende;

Til Væg har de Klæg, og til Gulv har de Vand,

Og bag dem staar Byen i knittrende Brand

Og huser kun Nød og Elende;

Men de holde ud

I Luer og Slud

Og tænke: "Det faar vel en Ende."



Hr. Helgesen stander bag Digernes Ly

I sildige Aftenstunde,

Da Luen oplyste den mørknende Sky,

Og Tydskerne stormed og stormed paany,






Men Døden for Skandserne funde;

Da Mand imod Mand

Fem Timer holdt Stand,

Til Tydskerne mer ikke kunde.



Hr. Willisen synes, det kan være nok,

Og skynder sig hjem at drage:

Bagefter ham følger hans hullede Flok,

Den Ene tilvogns, og den Anden ved Stok,

De Øvrige lod han tilbage;

Men prale han maa:

"Den Stad lod jeg staa,

For det var ej værdt den at tage!"



Hr. Helgesen sidder i Frederiks By

Blandt Stumperne, som er tilbage;

Men vide om Landene flyver hans Ry:

Hvor tidt end vi lærte de Tydske at fly,

Hr. Helgesens Daad har ej Mage.

Den skal ikke dø

Paa Dannemarks Ø,

Men leve i Sang og Sage!