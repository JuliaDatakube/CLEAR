VENEZIANSKE FANTASIER



Saa meget Løvværk hænger

skyggende ud over Mur,

saa mange Skodder stænger

for Solen de Vinduers Bur.

Jeg følger Stemningens Veje

forbi Palads og Palads.

Jeg naar ad Lagunens Leje

tilsidst vel den store Plads.



Hvis noget ukendt ej møder,

som gør mit Hjærte stort!

... det rustgule Marmor gløder,

og Skyggen er favnende sort ...

hvis ikke jeg møder en Lykke,

og allerhøjstsammes Portræt

ror frem i Takt til et Stykke

af Fløjte og Klarinet -!



Saa sejler jeg lykkelig ledig

... I Gaar under samme Sol

blev Moren af Venedig

hidkaldt, som Dogen befoel ...

Bag stille Lagunepaladser

aabner sig vrimlende stor

den ældste af Byens Pladser:

der staar han, den krigerske Mor.



Duerne flyver derover!

Han hilses af Doge og Raad






blandt Støtter af Marmor og Kobber.

Desdemona gaar i hans Baad.



Gondoler er saa lette,

hans Byrde var saa tung.

Men Bølgerne bliver ej trætte,

Bruden er blussende ung.

Han luder sit Broncehoved

tungsindig i Jomfruens Skød,

og den, som blev ham lovet,

er hvid og god som Brød.



Der holdes paa Byens Taverner

adelig ung Pokulats.

Man hædrer i gammel Falerner

de to - og citerer Horats.

Man klinker til Morens Minde,

det synes for evig Tid

en Daad, at en Patricierinde

har sagt Ætioperen hvid.



... I Ædle! - ja hyld mig i Tide,

mens Moren er from og god ...

Ak Klodsen ved Skønhedens Side,

som tynger den muntre Flod,

er mig ... Og dyrt bliver Lykken,

der adler os, betalt.

... De siger: en Mor i Venedig

har sin Desdemona kvalt.



Rundt om i Syden finder

man Gader med Lavasten






og Kvinder, som sidder og spinder

i Skyggen med deres Ten.

Og her ved Lagunen blunder

i Skyggen saa mangen Person,

hvis Skønheder ungt sig runder

om Kap med en Vandmelon.



En uklog Mor, der vil sætte

sin Sjæl paa et enkelt Kort

og for en eneste Trætte

slænge sin Livsmønt bort!

Langt heller ved Sol eller Stjærner

da færdes i Ungdommens Baad

og vædes af gammel Falerner,

af Dug og af Fløjtegraad.



Sol i Lagunerne vækker

Æventyr op i mit Sind.

Let gennem Døre og Sprækker

lister mit Øje sig ind.

Jeg frygter kun Stortorvets Stene.

... Da kommer skøn Portia

i Baad med den fine Verbene.

Jeg slipper ikke derfra.