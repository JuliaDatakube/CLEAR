KINESISK NOVELLE



Jeg har levet i et Kina,

da min Ungdom stod i Flor,

og har troet paa alt,

som en ung Kineser tror.



Pekings Børn og Pekings Blomster

kan jeg inderlig forstaa,

og jeg elsked ydmyg dem,

hvis Øjne mest var skraa.



Jeg har levet i et Kina

i Fornægtelsernes Tid

da saa mangen Blomst blev bleg

af en Kamp om gul og hvid.



I den gule Skønheds Verden

kom den kaade til kort,

og Livet er en Tugt,

hvor Smilet lægges bort.