JEG SAD MED DEN VILDE LILIAN



Jeg sad med den vilde Lilian

en Nat nær den høje Sø.

Hun higed med udstrakte Arme

at gribes af Bølgen og dø.

Vi hviskede hæst og forvildet

en Nat ved den høje Sø.



Jeg stred med den vilde Lilian

en Nat under Havstokkens Larm.

Snart fristed hun mig med Døden

og snart med sin hvide Arm.

Vi hvisked, som frygted vi begge

at afbryde Bølgernes Larm.



Hun var som en brusende Svane,

som Leda, den Svanebrud,

mens hvid paa det nøgne Sandrev

ubændig hun folded sig ud

og ønsked at vække en Stormflod

og slukke Stjærnerne ud.



Hvad ænsed de larmende Bølger

to Menneskeskæbner, der stred?

Da kyssed hun mig saa hæftig,

at Havet blev stille derved,

da kyssed hun mig med en Jubel,

saa at alt - uden hun - fandt Fred.



Det var paa vor særeste Aften

i Overspændthed og Rus,






at den rolige Lilian bød mig

til Hvile i Brændingens Brus.

Maaske har en Hvirvel da slugt os

. . . vor Sjæl kom ej mere i Hus.