KA DREBÆK.



K' Drebæk lægger sit Lat paa Bleg

og nynner i søde Drømme;

hun jævner hver Fold, hun glatter hvert Læg

med Hænder smygende ømme.

Men dybt kan en den anden bedrøve.



Ved Rokkehjulet den Vinter randt,

i eet gled Natten og Dagen,

imens hun spelted, imens hun spandt

hint Væv til sit Brudelagen.






Hist ude hvor Stakken ved Gavlen staar,

og Leddet for Lukket stænger,

der ligger i Kvældslys Kjærestens Gaard

med fire kalkede Længer.



Didhen gik Længslen saa mangelund,

naar Lyset stod slukt i Stagen,

men stærkest dog slig en Puslestund,

der ofres ens Brudelagen.



- Rød lagde Ka' Drebæk sit Lat paa Bleg,

det var ved Sankt Hansdagstide,

men førend Septembers Maane steg,

da var hendes Kinder saa hvide.

Thi dybt kan en den anden bedrøve.



Ka' Drebæk sidder ved Nadverbord

paa Bænk blandt Piger og Ka'le.

Men Maden nydes foruden Ord,

thi ingen nænner at tale.



Ka' Drebæk kjender ej Rist ej Ro,

med Haanden dækker hun Panden;

den Mand, hun for Aaringer gav sin Tro,

har Bryllup i Dag med en anden.



Ud glider Karen i Nattens Blæst,

de andre staar tavse tilbage;

saa tungt hun ser mod det skyede Vest

og rokker i stille Klage.



Thi er der andet at gjøre for den,

der misted sin eneste Glæde,

end tavs at synke i Sorgen hen

og bøje sit Hoved og græde!



Saa bittert hun græd i den kolde Nat,

at Hjærtet sved ved dets Rødder;

ved Midnatstide kom Husets Kat

og strøg saa blidt hendes Fødder.






Men Katten veg, og Natten veg,

kun Sorgen blev ene tilbage,

mens Karen sad støttet mod Stolpens Eg

og rokked i stille Klage.



Da Solen væved sit gyldne Tavl

om Tagenes Møntørv sorte,

sad Karen endnu ved den klinede Gavl,

men da var selv Sorgen borte.



Karen er sluknet i Nattens Slud,

- dens Væde i Haaret hænger.

Men end i Døden stirrer hun ud

mod fire kalkede Længer.

Saa dybt kan en den anden bedrøve.

7/9 1899.