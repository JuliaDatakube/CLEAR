Opraab.



Mit Folk! hvor er din Fortids Magt,

Da Nordens Lande Lov Du gav

Og spejled trende Kroners Pragt

I Østersø og Vesterhav?

Er Danmarks Løve, træt og spag,

Indslumret paa sit øde Leje,

Og tør ej for sit sidste Eje

Den vove nu det sidste Slag?



Mit Folk! hvor er dit Hædersnavn,

Som Sværdene paa Valen sang,

Som, luende fra Vikingstavn,

Sig til Europas Grændse svang?






Er i en evig Kummers Nat

Nedgangen din Erindrings Maane?

Tør man ustraffet Dig forhaane

Og kaste Tærning om din Skat?



Mit Folk! hvor er dit Modersmaal,

Som gjemmer Fædrenes Bedrift,

Og gav det Ry, de vandt med Staal,

Et herligt Liv i Sang og Skrift?

Skal det fra Sli til Kongeaa

Beskæmmet for et andet vige,

For snart med Resten af dit Rige

At sygne, glemmes og forgaa?



Mit Folk! mit Folk! hvor er Du selv?

Fornemmer Du ej Tidens Røst?

Fornemmer Du ej Livets Væld

Og Kraftens Strømning i dit Bryst?

Har Du ej bygt dit Fremtidshaab

Paa fremmede Despoters Naade,

Saa løs med Sværdet Skæbnens Gaade

Og stig gjenfødt af Kampens Daab!