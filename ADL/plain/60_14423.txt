Studenterviser.



1.



Vort Liv er viet til Bog og Pen,

Til Aandens grublende Strid;

Det Værk, vi grunde, skal ej igjen

Forgaa i den rullende Tid;

Den Vished er ene vor Løn:

For Sandhed og Frihed og Ret vil hengive sit Liv og Blod

Med frejdigt Mod

Athenes fribaarne Søn.



Vort Liv er viet vort Fædreland:

Vi gange til Kundskabs Væld,

Og hente derfra det Livsens Vand,

Som spreder dets Flor og dets Held;

Det ejer vor kraftige Arm:

Og svigte vi ej, naar det Sønnerne kalder i Fred og Krig,

Er Lønnen rig

Ved Møens bankende Barm,








Vort Liv er viet det Broderbaand,

Som slynger os sammen til Eet;

Det er Produktet af Glædens Aand,

Det voxer i Soldets Gebet;

Naar Glassene fyldes til Rand,

Naar Viserne runge, og Lunet og Viddet sig boltre fri,

Saa juble vi:

Hurra for vor herlige Stand!



2.



V i er en liden, men modig Hær,

Som altid ligger i Krig

Mod Alt, der Mærke af Løgnen bær,

Mod Fordom, Dumhed og Svig:

Slut, Brødre, Geledderne tæt!

Thi kun naar vi broderlig hjælpe hinanden i Daad og Ord,

Vor Magt er stor,

Og Sejeren vorder os let.



Vi bygge trolig ved Nat og Dag

Paa Vidskabs evige Slot,

Men enkelt Styrke var ofte svag,

Og Værket gled ikke godt:








Dog, Brødre, forener Jer kun!

Thi rette vi alle mod Maalet de brusende Kræfters Ild,

Saa slaa de til,

Og Værket stiger fra Grund.



Vi ængstes ofte af Livets Tryk,

For Tvang vi bøje os maa;

Men stemme sammen vi Ryg mod Ryg,

Da kunne vi trygge staa:

Slaar, Brødre, da Haand udi Haand,

Og tømmer de funklende Bægre med ren og med ærlig Hu!

Vi slutte nu

Et Forbund i Sandhed og Aand.



3.



Tankernes Flugt, Aandens tvivlende Kampe

Skues kun af den dæmrende Lampe,

Krydse ej Døgnets smaalige Kiv.

Denne Verden er ikke vort Rige,

Tidt Filistre vi Pladsen maa vige,

Og maa høre som unyttigt Tant

Stemplet Skatten, vi forskende vandt;

Og Livets Kulde, Livets Tvang

Gjør ofte tung vor Ungdomsgang.








O, men vor Stræben belønner sig selv:

Dristig den sprænger den jordiske Skranke,

Og den frie, den sejrende Tanke

Dier det Eviges straalende Væld.

Da den dunkle Natur aabenbares,

Og den taagede Verden opklares,

Og Gestalternes brogede Hær

Skiller Aandens det dømmende Sværd;

Da fylder Livets Poesi

Det unge Hjertes Melodi.



Og naar vort lystige Lag vorder sat,

Broderlig tæt, om den flammende Kumme,

Kan vort Bryst ikke Tonerne rumme,

Flyve de ud i den stjernklare Nat;

Og de klinge med stigende Styrke

Om de hellige Kunster, vi dyrke,

Om vor frie, vor frejdige Stand,

Om vort yndige Fædreneland;

Og Sangens Trolddom, Druens Daab

Begejstrer sødt vort Ungdomshaab.



Men naar vi skifte vort granskende Liv

Og Ungersvenden med Mand og med Borger,

Og maa kæmpe mod verdslige Sorger

Fjernt fra hinanden for Børn og for Viv,








Og naar Aanden med Legemet trættes,

Og de brusende Følelser sættes,

Mindets Harpe dog trolig har gjemt

Melodien, vor Læbe har glemt;

Og Livets svundne Kraft engang

Skal vækkes af vor Ungdomssang!



4.



Nu staar Naturens øde Sal

Med Sneens Liggardin behængt,

Og Stormens susende Koral

Har Fuglens Sang fortrængt;

Men i vort unge, varme Bryst

Der spirer Liv, der klinger Lyst,

Og bære maa den frosne Jord

Vor Glædes Rosenflor.



Vel knuged Prosalivet tidt

Vort Hjerte med sin klamme Haand,

Og Gjæld og synkende Kredit

Paa Glæden lagde Baand;

Men Standen har en Kapital,

Som klared mangen Nød og Kval,

Og løste mangen Vexel ind,

- Et let og lystigt Sind.








Vistnok den lange Dag vi sled

Kollegiets Bænk, Systemets Bog;

Men tro ej, Verdens Herlighed

Uset forbi os drog!

Thi Aandens Stræben i sig selv

Indslutter Livets rige Væld!

Den føder Frihed, og dens Magt

Er Verden underlagt.



Lad derfor visne Gentlemen

See haant ned til vor simple Stand,

Vi vil slet ikke bytte den

Med nogen Don Juan:

Med Modet kjækt, med Sindet fro,

Den Dont, hvortil vi kaldtes, tro,

For Frihed, Fædreland og Mø

Vi leve vil og dø!