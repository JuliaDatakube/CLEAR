Fjerboldtspillet.

Til Melodie af Fredm. Epistl. 55.



Luften er blaa,

Veiret er stille;

Solen lyser, synkende mod Vest.

Blomsterne smaa

Dufte saa milde,

Mens de store kun gjør Blæst.

Kom, lad os gaae!

Kom, lad os spille,

Inden Natten falder paa.






Hist en Allee

Hvælver sit Dærke;

Lindens Kroner byggede dens Tag.

Der, skal du see,

Trodse vi kjække

Solen og den varme Dag.

Duftende Snee

Paa Hvidtjørnens Hække

Danner Væggen til vort Tag.



Kom og betragt

Boldten, du Søde!

Slig en Skjønhed man ei ofte seer.

Ha! hvilken Pragt!

Hvide og røde

Prale stolt de lette Fjer;

Som naar paa Vagt

Stundom vi møde

En Soldat i Søndags-Dragt.






Tag din Raquet!*

Boldten jeg kaster.

Pas nu paa! Jeg giver Boldten op.

Ak, det var slet!

See, hvor den haster

Som en Fugl mod Træets Top.

Ja, du har Ret,

Dersom jeg kaster

Saadan tidt, du staaer en Net.

See Morten Kat!

øiet han kniber



Sagte sammen, lurer paa vor Boldt.

Han vil ta'e fat;

See, hvor han griber,

Troer, det er en Fugl - nei holdt!

Nei, lille Skat,

Krager og viber

Flyve mod vor Boldt kun mat.

* Navnet paa det Redskab, hvormed Fjerboldten drives iveiret.






Fjerboldten flye,

Elskte Veninde,

Til dig som en Kjærligheds-Billet!

Ak, og paany

Veien den finde

Hen til mig - ja, det var Ret.

Vær ikke bly!

Amor den blinde

Seer os knap i Skovens Ly.



Fjerboldten gaaer

Frem og tilbage

Som en Due, flyvende med Bud.

Vexelviis naaer

Kjærligheds Klage

Dig og mig, naar den gaaer ud.

Kjærligheds Vaar

Bringes tilbage,

Naar med Svar den hjemad gaaer.






Flyv i en Fart!

Bring min Veninde

Al min Længsel, lille Flyvepost!

Meld hende snart:

Sukket herinde

Trodser Tids og Alders Frost.

Ja, det er klart,

Elskte Veninde,

Amor standser Tidens Fart.



Hist fra en Green

Bogfinken kikker,

Troer, at Boldten er en Kammerat.

Der kommer En;

See, hvor den nikker!

Nei, Du tager Feil, Krabat!

Død som en Steen

Fjerboldten ligger,

Uden Vinger, uden Been.






Da først, naar vi

Give den Vinger,

Og Raquetten toner Slag pan Slag,

Flyver den fri,

Budskab den bringer,

Understøtter Amors Sag.

Ja, min Pipi!

Boldten sig svinger

Kun med vore Hjerters Slag.



- Aftenens Blaa

Spreder sin Skygge;

Kom, Pauline, lad os nu gaae hjem.

Fuglene smaa

Sove saa trygge;

Vi vil ei forstyrre dem.

Ja, lad os gaae!

Fuglenes Lykke

Er som vor, en eensom Vraa.