TIL DEN LÆRDE V. V.



Du holder dig til dit Espalier,

det finder jeg meget forstandigt,

der kan man sno sig, tro sig, kro sig

og stige i Højderne mandigt.



Jeg staar som et Træ paa Friland.

Der maa man gøre bred sig

og aldrig gaa mere i Højden,

end man kan faa Stammen med sig.



Jeg skyder vel stundum et Topskud

højt op over alle Grene

i Sol og Fryd - men til næste Aar

staar det tungsindigt og ene.



Du taler hvert Aar paa dit Rækværk

om Himmelens højeste Under,

og Mængden finder din Visdom saa vis,

at de ved ikke, hvor den bunder.



Jeg drømte: under mit første Løv

at rede to Eiskendes Leje,

et Ly for Solen, et Læ for Støv,

et Fristed vel værd at eje.



Jeg drømte: under mit næste Løv

en Træbænk, et Hvil, et Stade,

hvor Mand og Kvinde en Sommerdag

rastede arbejds-glade.






Jeg drømte: under mit sidste Løv

et Hvælv, hvor Hjortene springer,

hvor Ungdom og Manddom og Alderdom

med tusinde Bannere svinger.



Det nytter dig ikke, Hr. Espalier,

hvor højt og hvor langt du dig bugter:

i Fald vi skal leve, saa maa du herned

og smage paa mine Frugter.