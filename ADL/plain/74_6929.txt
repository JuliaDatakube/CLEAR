Til J. P. E. Hartmannpaa hans 80 Aars Fødselsdag, 14. Maj 1885.



Bølgen raaber: Hør hvor jeg bruser!

Skoven svarer: Hør hvor jeg suser!

Skjoldet buldrer: Bæv for mit Brag!

Sværdet hviner: Vig for min Vildhed!

Droslen fløjter: Kom i min Stilhed!

- Hjertet hvisker: Lyt til mit Slag!



Hartmann lytter - Tonerne klinge!

Hartmann byder - Vældene springe!

Fundet har han Trolddommens Ord.

Stærke Klange slaar han af Klipper -

søde Sange, blomstrende Knipper,

fletter han os af Danmarks Jord.



Fuglen fløj over Furresøens Vove;

Drømmen steg mellem Gurresøens Skove;

Tavlebordet fik liflig Mund!






Vølven varsler - og Odin troner!

Edda-Klangen i Hartmann's Toner,

den er vor Kunst et Guldhorns-Fund.



Stille, store, herlige Mester,

hvem alt Otti-Aarene gjæster -

Tak for al din dejlige Sang!

Gubbernes Tyngsel seent Dig bøje -

Lys i dit Øje,

Fred fra det Høje,

følge Dig paa din Aftengang!