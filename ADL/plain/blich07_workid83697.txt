Om DødsstraffeDen første selskabelige Forfatning, hvori Menneskene indtræde fra den
      vilde, afsondrede Tilstand, er den patriarchalske. Denne oprindelig ældste
      Regjeringsform er - uagtet Medlemmernes endnu vedvarende Raahed og Grumhed
      - mild i sin Lovgivning; de Straffe, den tilsiger, ere altid ringere, end
      Forbrydelserne; den er meget sparsom med Blod og udgyder kun sine Fjenders. Ligesom Selskabet
      voxer, som Familiernes Antal tiltager og Medlemmerne vorde mere fremmede for hverandre: vorder
      det ogsaa vanskeligere at have Øje med deres Opførsel; og Regjeringen
      antager en strængere og barskere Caracteer; Straffen bliver haardere; Ejendommene
      beskyttes ved skarpere Tvangsmidler; Loven kræver Øje for Øje,
      og Liv for Liv.Staternes Opdragelse er Børneopdragelse i det Store. Jo flere Børn,
      Forældrene have, jo strængere ere de almindeligviis i deres Optugtelse;
      thi jo flere, jo vanskeligere falder Opdragelsen, jo mere deelt vorder Kjerligheden.Men i Forhold til Straffenes Størrelse og Hyppighed tiltage gjerne Forseelserne:
      de strængeste Forældre have som oftest de vanartigste, meest
      forhærdede Børn; Risets idelige Brug gjør dem
      trædske, løgnagtige, falske, forstokkede. En blid Opdragelse, som i sine
      Straffe alene tager Hensyn til Forbedring, som anvender Formaning, Advarsel, Tvang og
      Indskrænkning istedetfor legemlig Tugtelse, danner frimodige, aabenhjertige,
      uforstilte og ædelsindede Mennesker.Hiin Strænghed har sin Oprindelse deels af Vrede og Stolthed, deels af  Magelighed og  U duelighed i 
      Børneopdragelse: Opdrageren kjender ikke de bedre, men langsommere
      Forbedringsmidler, eller er for magelig til at søge og bruge dem; han vil naae sin
      Hensigt strax og med Magt, istedet for at bruge
      Overlæg og Eftertanke, og vente de langsomt modnende Frugter af venlig Blidhed og
      klog Sindighed.Den fornuftige Opdrager anvender endelig til Øjemedets Opnaaelse  hellere Belønning end Straf; han lokker langt mere end han truer;
      opmuntrer mere end skrækker. De bedste Børn have
      oftere smagt Forældrenes Kys, end deres Riis.Skulde Staterne ikke kunne opdrages efter samme Grundsætninger?Leopold - siden tydsk Kejser - gjorde som
      Storhertug af Toscana et Forsøg, og - det lykkedes. Han
      ophævede ganske Dødsstraffene i sit Land, og see! Forbrydelserne bleve i
      denne Mildheds-Periode stedse færre. Kejserinde Elisabeth
      gjorde et endnu større i det uhyre russiske Rige: ogsaa her blev ingen Aarsag til
      at fortryde det. Men paa begge Steder gik Alt igjen tilbage til det Gamle. Det er nemmere at dræbe Forbrydere, end at forbedre dem.Flere Stemmer - blandt Andre vor Landsmand Heibergs
      - have opløftet sig i dette for Menneskeheden saa vigtige
      Anliggende. Vi ville forsøge at fremstille de vigtigste Grunde for
      Dødsstraffenes Afskaffelse; et saadant Æmne kan ikke for ofte bringes paa
      Bane.Dødsstraf! Straf! Et Ord, som indbefatter et
      uædelt Begreb; thi hvad er Straf Andet, end Hævn, udøvet i Medhold af Lovene? og disse burde dog aldrig
      være Lidenskabernes Dictater. Skulle vi lægge en værdigere
      Betydning i dette Ord, da maa det betegne: Advarsel, Forbedring,
       Betryggelse. Kun disse trende Hensigter af Dødsstraffe tør Fornuft
      og Moral antage; men vi skulle see, hvorlidet den er istand til at opfylde dem.I.  At advare, afskrække! Mon Dødsstraf dertil
      skulde være det eneste, det ufejlbare Middel? Nej, desværre! tusinde
      Erfaringer benægte dette: Tyven stjæler under selve Galgen; og ved Siden
      af det blodige Skaffot smeddes blodige Anslag. Blandt Tilskuerne modnes nye Candidater til
      Retterstedet; den dræbende Øxe udkaarer sig friske Offere. Var Middelet
      probat, maatte det forlængst have gjort sin Virkning; vi see tvertimod de
      halsløse Forbrydelser dagligen tiltage. - For Mange have de offentlige Henrettelser - som i og for sig selv ere
      oprørende og barbariske* - en Slags rædsom Tillokkelse, en
      Fortryllelse, * Romernes Henrettelser foretoges i Fængslerne. Dette
       viste en Forfinelse - i god Bemærkning - en
       roesværdig Afskye for blodige Optrin. Og det er et Spørgsmaal: om ikke
       det lønlige, hemmelighedsfulde i saadan Afstraffelse har
       for Indbildningskraften noget ligesaa frygteligt og afskrækkende, som den
       ceremonieuse Henrettelse paa det høj oprejste, vidt synlige Skaffot? - lig Klapperslangens: det Højtidelige,
      Religieuse i Samme har en frygtelig Virkning paa mystisk stemte Gemytter; hvor mange ere ikke
      blevne Mordere alene for at døe en saadan festlig, og
      - efter sværmende Sjæles Formening - salig
      Død? - Lægge vi hertil: at Døden for visse
      Tungsindige ej alene ikke er skrækkelig, men ydermere ønskelig og
      velkommen- og dette er ligesaa vist som Selvmord: saa maae vi erkjende, at Døden
      ikke engang altid er en Straf. Fængsel derimod er det stedse.
      - Det er endelig - som Beccaria siger - ikke Straffenes Størrelse, men deres Vished, der skal
      afskrække. Og ere disse mindre, da ere de og selv derved desto vissere; thi for
      Dødsstraf gives ofte Fritagelser og maa gives: Benaadningsretten er en
      ønskelig Magt over grusomme Love i de Vældiges Hænder.
      - Mordbrænderen, Barnemordersken kunne - underviste ved mange
      Exempler - haabe Formildelse; men er evigt Fængsel
      den opdagede Misgjernings uudeblivelige Følge, da vil alle
      en saadan Tilstands uundgaaelige Rædsler langt snarere
      afskrække fra den paatænkte Udaad, end de uvisse,
      dunkle Forestillinger om en Theaterhenrettelse, om Indspærring paa uvis Tid, og
      maaskee Benaadelse og Frihed i Baggrunden. - Saa see vi da, og see det af
      tusindaarig Erfaring: at Livsstraf kun saare slet opfylder sin første og vigtigste
      Hensigt.II. At forbedre Ildgjerningsmanden burde jo ogsaa være
      Straffens Hensigt - derfor sættes ringere Forbrydere i Forbedringshuse - hvorledes opnaaes denne? Den tilintetgjøres med
      et eneste Hug. Den Dødsdømte opgives, som et aldeles
      forhærdet, fuldkommen uforbederligt Medlem af det menneskelige Selskab. Er her ikke
      en Forvovenhed, en Formastelse? Hvo tør fordriste sig til at erklære en
      Medskabning for uforbederlig, aldeles fortabt? Hvo tør sætte
      Grændsepælen for Omvendelse, og kaste Broder eller Søster for
      den evige Retfærdigheds Domstoel? Kunde den dødsdømte
      Røver ile fra Korset til Paradiset, hvem tør vi da opgive? Mon nogen
      Anden kan vove at sige: "Du skalt døe!" end den, som alene
      kan sige: "Du skal leve!" - Tiden, Fængslets
      Eensomhed, Eftertanke, Religionen, dens Formaninger, dens Løvter og Forhaabninger
      - mon alle disse Midler ikke skulle være bedre, end Strikke og Staal?
      - Er det da saa afgjort umuligt med Lempe at løse den
      Forhærdelses Knude, som Øxen vældelig overhugger? -
      Og hvi da denne Beredelse til Døden og Meddelelse af Naadens Sacrament? I troe da,
      at Synderen kan omvendes, siden I skikke ham en
      Sjælesørger? Denne maa jo ansee ham - om ikke for  heel omvendt - saa dog paa Vejen dertil ved
      oprigtig Fortrydelse, naar han bestyrker ham i Troen paa Guds Tilgivelse? Thi I ville dog
      hverken skuffe Synderen, eller skjemte med det Hellige? Og nu - da han har gjort det
      første Skridt til Forbedring, formene I ham at gaae videre! Nu da han begynder ret
      at kjende, at elske Guds Villie, Dyden, forbyde I ham at øve den! Nu da han gjerne
      vilde afsone sin Brøde ved et bedre Liv, berøve I ham dette! I samme
      Øjeblik, som I love ham den Allerhelligstes Naade, nægte I ham eders
      egen! I straffe ham ikke alene her; men skyde ham ogsaa uforbedret, hovedkuls ind for den
      Dommer, som siger: "Hvad et Menneske saaer, skal han ogsaa
       bøste!"  I vide, at det ikke er nok at anraabe Herrens Navn, men at gjøre hans Villie; og dog
      gjøre I det Sidste umuligt for den angerfulde Synder? Visselig, I ere
      strængere end Gud; men for denne eders Strænghed have I nu ingen anden
      Besmykkelse, end eders egen Sikkerhed.III. Sikkerhed ville I forskaffe Staten? Vel! er Døden det
      eneste Middel dertil? Ingenlunde: I have Fængsler, I have Lænker og Baand,
      tykke Mure og stærkt Jern. I kunne sikkerlig bevogte den farlige Forbryder, naar I
      blot ville have Ulejlighed og Bekostning dermed;
      til begge Dele kan dog nok blive Raad."Men -" spørge I "- hvor
      bliver Sikkerheden i Krigs- og Oprørs-Tid?" - Ja! -
      svare vi - her tier Fornuftens og Barmhjertighedens Røst; thi hele
      Samfundet svæver nu i Fare. Her maa Voldsmanden døe, at de fredelige Borgere kunne leve.
      Men Krig og Oprør er ogsaa en lovløs Tilstand,
      som forstyrrer Samfundets Væsen, hæver dets Vedtægter,
      suspenderer dets Love og sætter Staten tilbage i den oprindelige Naturstand, hvor
      ingen Ret gjælder uden den Stærkeres og
      Selvopholdelsens myndige Bud raaber: "Forsvar Dig
      selv!"Vi have hidtil talet efter menneskelig Viis; men Dødsstraffenes Forsvarere ville
      ogsaa skyde sig ind under guddommelige Love: lader os da adspørge disse!Iste Mose Bog 9. 6, siger Gud til Noach: "Hvo, som udøser Menneskets
      Blod, ved Mennesket skal hans Blod udøses!" I disse Ord vil Man da finde
      Livsstraffe udtrykkelig paabudne. Om vi end indrømme dette; om vi end ikke ville
      hentye til den Exegese: "Du skal ikke slaae ihjel; thi i saa Fald vil Drabet vorde
      hævnet paa dig;" om vi end ikke ville begrunde denne Udlæggelse
      med andre Bud i det gamle Testamente, hvor Menneskenes Aflivelse i ethvert Tilfælde
      uden  Undtagelse synes at vorde forbudet, saasom:
      "Du skal ikke slaae ihjel!" 2. Mos. 20. 13. og flere; om end selv det
      paaberaabte Skriftsted ikke indeholder et Forbud for al Slags
      Menneskemord, da der lægges til: "thi i Guds
       Billede gjorde Gud Mennesket,"  og Forbryderen er jo ogsaa
      et Menneske? skabt i Guds Billede? - Om vi end - gjentager jeg -
      indrømme, at Dødsstraffe virkelig ere af Gud umiddelbart paabudne i det
      gamle Testamente, kan da ikke denne - som andre flere - have
      været provisorisk? for en Tid? blandt dem, som Paulus omtaler i 2 Cor. 3,7, som
      - "skjøndt herlige" (i hine Raaheds og Ugudeligheds
      Dage fuldkomne og nødvendige) dog skulle afskaffes? Og siger han ikke lige foran: Bogstaven (Mose Lov,
      det gamle Testament) ihjelslaaer; men Aanden (Jesu Evangelium, det ny
      Testamente) "levendegjør?"Og lader os adspørge Mesteren selv! Kvinden, der blev greben i Hoer, havde efter
      det gamle Testamentes Lov (3 Mos. 20, 10) forbrudt sit Liv; men Jesus holdt Morderne tilbage,
      og løsgav hende med den Advarsel: "Gak bort og synd aldrig
      mere!" Har han ikke herved afskaffet hin Lov? De, som
      arbejdede paa Sabbathen, vare ogsaa efter 4Mos. 15. 32. skyldige at døe; men Jesus
      arbejdede selv om Sabbathen: "Min Fader arbejder indtil nu, og jeg
      arbejder" sagde han: altsaa denne Dødsstraf ligeledes afskaffet. Og
      hvorfor ikke al Dødsstraf? der strider saa udtrykkeligt mod
      hine tidt indskjærpede Befalinger: "at elske Næsten, som sig
      selv;" "at tilgive sin Broder 7 Gange 70 Gange," det er:
      ligesaa ofte han forseer sig. Og overalt: kunne Livsstraffe fordrage sig med den Forsonlighed, Langmodighed, og - over alle Ting - den
       Kjerlighed, som er Evangeliets Alpha og Omega?Medens Kanonen tier og Sværdet hviler, udøses endnu, under Skyggen af
      Fredens Palme, Menneskeblod ved Menneskehaand - Hvorlænge? spørger Menneskevennen. Det veed kun den Alvidende. Men
      at der kommer en Tid, da Dødsstraffe ville ophøre med Slavehandel.
      Dueller og Tallotterier, det er trøsteligt at troe. Og at den Regjering, som
      først sønderbrød de sorte Medbrødres
      Lænker, ogsaa vil give det første Exempel paa Forbryderes mildere
      Behandling - det er rimeligt at haabe.