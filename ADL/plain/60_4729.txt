Et Kys.





Et Kys engang er blevet Grændsen,

Som skilte For- og Fremtid ad,

Og Skæbnens Lov har været skrevet

Paa Pigelæbens Rosenblad.



Et Kys har aabnet Mandens Stræben

Den Vej, som for ham syntes lukt;

Et Kys har løsnet Ørnens Vinger

Og spændt dem ud til dristig Flugt.



Et Kys har med sin milde Flamme

Engang tændt Ærens høje Baun;

Et Kys har givet Danmarks Saga

I Gjem et herligt Heltenavn.






1.



Han var en Svend saa sund og kraftig,

Som nogen af den jydske Rod,

Med aabne Træk og brede Skuldre,

Med modig Sjæl og fyrigt Blod.



En Aandens Kriger var han vorden,

Soldat udi den sorte Hær;

Men Bog og Pen han heller bytte

Gad med en Hest og med et Sværd.



Ud i den vide Verden higed

Han efter Ros og Eventyr;

Men Armod bandt til Fædrejorden

Med Lænke tung den stakkels Fyr.



Han svælgede i Hædersdrømme

Og drak af Haabet mangen Rus;

Men dagligt Brød han fik af Naade,

Og borget var hans Glædes Krus.



En Dag med tvende Kammerater

Han vandred under Voldens Løv,

Og vejred Sindet ud i Solen

Og pumped Lungen lænds for Støv,








Paa een Gang han i Farten standsed,

Og glemte, hvad han vilde sagt;

Det var, som pludselig han ramtes

Af en usynlig Tryllemagt.



Hinsides Gaden i et Vindve

Der sad en Pige faur og fin,

Halv skjult af store Gyldenlakker

Og et misundeligt Gardin.



Og dette Syn det var, der fængsled

Hans Blik, hans Tanke og hans Fod,

Til, vakt af sine Venners Latter,

Han skamfuld rødmed som et Blod.



"Hør, Poul! Du mener jo, at Lykken

"Dig bier paa en fremmed Strand;

"Men om den hjemmefra Dig følger,

"Det kan vi prøve nu paa Stand.



"Ifald hin unge, skjønne Jomfru,

"Der bragte Dig fra Samling nys,

"Er villig til for vore Øjne

"At række Dig sin Mund til Kys -








"Saa skænke vi Dig Rejsepenning,

"At Du kan fare flux afsted

"Ud i den vide, skjønne Verden.

"Det er vort Ord, det staa vi ved."



Saa talte af de To den ene,

Den anden talte med et Nik.

Et Øjeblik sig Poul betænkte,

Saa vendte han sig om og gik.



2.



Alene i Dagligstuen

Professorens Datter sad.

Og nynnede paa en Vise,

Hun lærte sig udenad.



Af sytten Sommeres Fylde

Løftedes Barmens Hvælv;

Hvor rig hun var i sin Vnde,

Det anede mindst hun selv.



Thi Stempel af Sjælens Renhed

Hver Skjønhedslinje fik,

Og Hjertensgodheden lyste

Igjennem det klare Blik.








I Hjemmets ensomme Stilhed

Hun var i sit Element,

Og kjendte den store Verden

Saalidt, som hun selv var kjendt.



Hun kjendte dens falske Pænhed

Saalidt som dens frække Spøg,

Men fulgte en indre Stemme,

Der aldrig for hende løj.



Det banked sagte paa Døren,

Og Jomfruen lukkede op;

Forundret Ungersvenden

Hun maalte fra Taa til Top.



"Min Fader er ikke hjemme;"

Hun talte, da taus han stod

Og søgte forgjæves efter

Sit raske Ungdomsmod.



"I vredes ej, ædle Jomfru!

"Jeg søger Jer Fader ej;

"Til Eder er det alene,

"Jeg styrede hid min Vej.








"Det Ærind, jeg har til Eder,

"Er vistnok af selsom Art;

"Men vil I taalmodig høre,

"Saa faar jeg det vel forklart.



"Jeg føler herinde Evne

"Til mandig og dristig Daad;

"Men til at søge min Lykke

"Jeg haver saa daarlig Raad.



"Jeg længes til fremmede Lande

"At vinde et hædret Navn;

"Men kæmpe maa jeg herhjemme

"Daglig med Armod og Savn.



"Nu haver jeg tvende Venner,

"Som sprænge kan mine Baand;

"Men Vilkaaret, som de sætte,

"Det ligger i Eders Haand.



"At skænke mig Rejsepenning,

"Det have de lovet nys,

"Ifald blot for deres Øjne

"I skænke mig vil - et Kys."








Ned over Jomfruens Kinder

En Purpuriling der fo'r,

Og hendes Læbe sig krused

Alt til et harmfuldt Ord.



Dog, førend Ordet hun nævned,

Løfted hun Øjet igjen,

Skulde dets Lynslag ramme

Den dristige Ungersvend.



Men ak, der stod han saa rolig,

Baade beskeden og kjæk,

Med saa ærbare Miner

Og med saa ærlige Træk.



Atter sig Jomfruens Øje

Sænked, thi Lynet var spildt,

Og med en dybere Rødme

Svared hun venlig og mildt:



"Uret har I vel sagtens,

"At I med saadan en Bøn

"Op til en ærbar Kvinde

"Haver Jer sneget i Løn,








"Men om Jert Aasyn ej lyver,

"Saa er I ædel og god,

"Derfor jeg Eders Lykke

"Ej heller vil staa imod."



Tog hun ham saa ved Haanden,

Sammen til Vindvet de gik,

Jomfruen blussed og bæved;

Kysset han tog og fik.



3.



Han rejste did, hvor Kampens Bulder

Til Arbejd kaldte kjække Mænd,

Og Hæderen stod som paa Pinde

For hvem der vilde fange den;



Did, hvor al hjemløs Kløgt og Manddom

Blev samlet af den store Czar,

For Krigens Dont og Fredens Kunster

At lære Østerlands Barbar.



Her var en vid og frodig Ager,

Hvor han den Rigdom kunde saa,

Som Ingen hjemme havde agtet,

Mens den i Armods Gjemme laa.








Her modnedes i Dagens Straaler

De skjulte Evner og bar Frugt,

Og hver en Drøm, hans Ungdom drømte,

Hans Manddoms Kraft opfyldte smukt.



Her mangled Rum ej for hans Virken,

Her Maal og Med hans Higen fandt:

Paa Pultavas blodstænkte Snemark

Han sine Riddersporer vandt.



Fra Slag til Slag han Czaren fulgte,

Og Lykken fulgte i hans Spor;

Den Ros, som rundelig han høsted,

Alt vidt paa Rygtets Vinger fo'r.



Da spurgte han, at Krigen atter

Var naa't til Danmarks Kyster hen,

Da tænkte han: nu Fædrelandet

Behøver alle sine Mænd.



Og Orlov bad han sig af Czaren

Og ilte til den danske Hær,

Og bød Kong Frederik den Fjerde

Sit Snille og sit gode Sværd.








Nu, med en fremmed Æres Stempel

Var han ej mer at kimse ad;

Nu var af hjemlig Glands og Hæder

Tilfals saa meget, som han gad.



Nu Alle maatte lydt bekjende,

At stor han var i Ord som Daad;

Saameget, som hans Arm i Slaget,

Hans Stemme gjaldt i Kongens Raad.



Og gyldne Naadestegn i Mængde

Han for sin Troskab fik i Løn,

Og Adelsbrev og Skjoldemærke

Blev skænket Bedemandens Søn.



4.



Alene i Dagligstuen

Professorens Datter sad

Og nynnede paa en Vise,

Hun havde lært udenad.



Den Vise var om en Ridder,

Der fo'r paa fjerne Tog,

Men havde en Fæstemø hjemme,

Hvis Billed med ham drog.








Omsider han kom tilbage

Med Ære og med Guld

Og hende fandt saa trofast,

Som han var hende huld.



Og Jomfruens tause Tanker

Leged ved hendes Sang;

Hun tænkte: mon han dog ikke

Kommer igjen engang?



Mon han endnu i det Fjerne

Tumler sig stærk og kjæk,

Eller mon Dødens Bleghed

Dækker de ædle Træk ?



Det banked sagte paa Døren,

Og Jomfruen lukkede op;

Forundret en fornem Herre

Hun maalte fra Taa til Top.



Med Guld hans Kjortel var bræmmet,

Og Ordner skjulte hans Bryst,

Hans Kind af Solen var brunet,

Men Øjet var kjækt og lyst.








"Min Fader er ikke hjemme,"

Forvirret stammede hun;

Thi han stod, som han vented

En Hilsen af hendes Mund.



"I vredes ej, ædle Jomfru,

"Jeg søger Jer Fader ej,

"Til Eder er det alene,

"Jeg styrede hid min Vej.



"Det Ærind, jeg har til Eder,

"Er vistnok af selsom Art;

"Men vil I taalmodig høre,

"Saa faar jeg det vel forklart.



"Siig, husker I det ej længer?

"For syv Aar siden en Dag

"Kom her en dristig Yngling

"Og Jer betro'de sin Sag.



"Da tog I venlig imod ham

"Og skænkede ham et Kys,

"Der førte fra Ringheds Skygge

"Ham ud i Livets Lys.








"I Manden, der staar for Eder,

"Hin Ungersvend I ser;

"Nu har han af Guld og Ære

"Sig hentet nok og mer.



"Men hvorhen Skæbnen ham førte

"I Kampens blodige Leg,

"Dog Eders yndige Billed

"Ej af hans Tanke veg.



"Og mellem sin Ungdoms Drømme

"Han ingen drømte saa skjøn

"Som den, at finde hos Eder

"Engang sin Manddoms Løn,



"Og hvis I ham ikke hader,

"Og ej Jer Frihed har tabt,

"Vil I da dele den Lykke,

"Som selv I haver skabt?"





Just fjorten Dage derefter

"Vor Frue" stod i sin Pragt;

Ikkun den dybe Hvælving

Trodsed Lysenes Magt;








I Professorernes Gaarde

Skinned hvert Vindve klart;

De nærmeste Gader gjenlød

Af Karossernes Fart;



Og udenfor Kirken trængtes

Nysgjerrige Kvinder og Børn.

- Da ægted Ingeborg Vinding

Poul Vendelbo Løvenørn.