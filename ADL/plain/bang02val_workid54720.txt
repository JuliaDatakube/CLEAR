"FRØKENEN" Det var det mindste Hus i hele Gaden: Tre Fag og den grønne Gadedør med en tre Trins Trappe
      og Gelænderet, hvor det er saa dejligt at rutsche ned. Og under Vinduerne ligger Kælderhalsen
      ud paa Fortovet - en gammel skrøbelig Kælderhals, hvor alle Byens Gadedrenge tramper
      op, naar de skal i Skole, og piber i Fingrene, mens de lader sig glide ned. For
      "Frøkenen"s Kælderhals er den sidste i hele Byen.  Byfogeden har ført Krig baade med den og med Lindetræerne. Thi det lignede ikke noget at
      have saadan tre Træer staaende midt i en ordentlig Gade og skygge for Gasblusset med deres
      rebelske Grene. Men tilsidst maatte Byfogeden dog lade Lindene staa, og nu sender han kun
      Betjenten hen for at efterse, hvordan Lygten og Grenene forliges. Saa kommer som oftest
      Gartneren den næste Dag, og han stiller sin Stige op paa Gaden og skal klippe
      "efter højere Ordre", for Frøkenen nænner det sjældent selv; og hun
      tænker altid, hun kan narre Betjenten med en Kringle og en stor Snaps Solbærrom.  Tunge Dage er det saa for Frøkenen, naar Gartneren klipper og klipper, og alle de dejlige
      Grene falder ned og ligger Side om Side paa Kælderhalsen. Og for hvert Klip er det, som om det
      gjorde ondt inden i hende, og hun beder og beder for hver Gren, at den kan han dog gerne lade
      blive siddende.  Nej - saa er det noget andet inde i Haven. Der raader hun, og der bliver ikke
      klippet. Der vokser  alting, som det vil: Vinranken op ad den
      høje Gavl til Naboen og Roserne langs Baghuset og alle Liljerne i det store Bed. Der er kun
      det ene med en Gang om, som er ganske smal, saa hvis man vil forbi, bliver man hvid paa Ærmet
      af Kalk fra Naboens Væg; men stort er Bedet, og mange Slags Blomster skal der være -
      hvad der nu ikke er let at se, for de store hvide Liljer, de har som sagt faaet Lov til at
      vokse, som de vilde, og de er groet op til en hel Skov, fuld af hvide Kroner.  Men der maa baade være Roser og Klokker i Bedet, for der er altid Roser i Frøkenens Kranse.
      Sommetider nogle smaa blege nogle, Liljerne tager jo Solen, men Roser er der. Og det er mange
      Kranse, Frøkenen binder hele Sommeren baade til kendte og ukendte. Hører Frøkenen, at En er
      død paa Fattiggaarden, en Stakkel, som hverken havde Ven eller Slægt, og der har maaske ikke
      engang været en venlig Haand til at lukke hans Øjne, saa plyndrer hun straks sit store Bed og
      binder Kranse ved Bordet under den gamle Hyld.  Hun siger, det er altfor tungt at se en Kiste uden Blomster.  Men oppe under Hylden i Krogen kan der ogsaa være Lystighed - naar der kommer
      fremmede til Kaffe, og Frøkenen vimser ud og ind med Sølvkanden og Kringlerne paa et Fad.
      Frøkenen selv har ikke megen Ro, hun gaar fra Køkken til Have, henter Fløde i Flueskabet og de
      nedsukrede Jordbær ovre i Baghuset, og hun er bange for, at de ikke alle skal faa smagt paa
      Hyldesaften. Men de unge Piger, hendes Gæster, de ler og ler, fordi de sidder saa knebent, at
      de næppe kan røre Armene. Og den, der sidder yderst, bliver hele Tiden puffet ned -
      over i Liljerne. Frøkenen har altid saa mange, som maa med, og hun siger, der bliver nok
      Plads. Vi hjælper os, siger hun, og de unge Piger synes just, det er morsomt  Men flest er der dog paa den Tid, hvor "Træet bliver modent". Det er
      Kirsebærtræet, lige ud til Gaarden og ud over Smedens Stakit. Der ved Stammen er Havens  Hædersplads, hvor Hundene bliver begravet; det er en hel
      Kirkegaard med baade Navne og Aarstal: Ami og den ny Ami og Pollux. Ami blev saa gammel, at
      den var blind og altid maatte ligge paa Puder; den ny Ami blev kørt over. Frøkenen plejede den
      og plejede den, men tilsidst maatte Dyrlægen slaa den ihjel. Det var svære Dage for Frøkenen,
      for hun kan ikke taale at se noget levende lide, og om Vinteren tager hun alle de forfrosne
      Spurve, hun kan faa fat i, ind i Stuen og varmer dem og giver dem Brød.  Naar Træet er modent, er der flest fremmede. Alle skal smage Bærrene - dejlige
      spanske Bær, som Frøkenen tæller paa hver Gren. Hver faar jo ikke ret mange, naar der er saa
      stor en Flok, som skal dele, men det vilde dog aldrig være rigtig Kirsebærtid for Byens unge
      Piger, naar de ikke havde været omme hos Frøkenen og faaet deres lille Bundt Kirsebær,
      omvundet med det røde Baand. Aldrig i Verden rigtig Kirsebærtid ...  Siden hen paa Aaret bærer Vinranken, og Frøkenen plukker ned og sylter hen. Vindruerne faar
      man i Sukker, naar Vinteren kommer med sin Slud og Spurvene installerer sig i de tomme
      Stærkasser; og der ligger Sne i Gaarden, saa man knap kan naa over til Baghuset, og hele Haven
      er hvid, baade Gang og Bed.  Saa holder man sig i Stuen.  Der er ganske mørkt derinde og varmt fra Tørveilden, og hele Stuen dufter af Lavendler og
      gammelt Potpourri. Det laver Frøkenen om Sommeren. Saa samler hun Dynger af Roser og spreder
      Bladene ud paa Aviser og tørrer dem baade paa Sengen og paa Dagligstuebordet. Og naar saa
      Vinteren kommer, ligger de tørrede Roser paa den gammeldags Kakkelovnsplads og dufter som den
      skønneste Sommer ...  Frøkenen har læst. Men saa er det blevet for mørkt, og hun har lagt Andagtsbogen ned i sit
      Skød og har lænet Hovedet tilbage. Nu er hun faldet i Blund og sover med foldede Hænder. Og
      henne i Sofaen spinder  Kattene sagte, i Kakkelovnen snurrer
      Vandet til Te ... Der er Mørkning i Huset.  Men saa kommer Lygtetænderen ude paa Gaden, og han sætter Stigen til og tænder, og lige paa
      én Gang bliver der ganske lyst hen over alle de gamle Billeder paa Væggen og de hvide Stykker
      paa Stolene og Gulvtæppet, der er delt i mange Stumper rundt omkring.  Men naar der bliver tændt, vaagner Frøkenen paa Forhøjningen, og hun griber efter Brillerne
      og Bogen, og lægger Bogmærket ind, førend hun lukker den.  Saa aabner hun Køkkendøren og kalder. - Han tænder, Karen, siger hun. Den gamle
      Pige har ventet i Køkkenet, men nu kommer hun ind med lyserøde Baand i Huen og sætter sig paa
      Stolen ved Døren, ganske stille.  Dér sidder saa de to gamle Piger i Lygteskinnet hver med sine Tanker og taler ikke meget.
      Men hver Dag, naar Lygten tændes, siger Frøkenen højt ud af Døren: - Nu tænder han,
      Karen, og hver Dag kommer Karen ind, og hun sætter sig stille paa den samme Stol ved Døren. Og
      har de siddet dér noget sammen, og det snart kan blive Tid til Teen, rejser hun sig med et
      "Tak, Frøken", og gaar ganske lydløst, som hun kom. Og saaledes har det
      været i mange Aar.  Thi Karen er gammel i Huset Hun har tjent i Præstegaarden, og da Præsten døde, fulgte hun
      med "Jomfruen". Da var de temmelig unge, baade hun og
      "Jomfruen", og Karen var forlovet. Men saa gik det galt, og Kæresten
      rendte væk til Amerika. Kort efter begyndte Nabolaget at tale om, at det var slemt fat med
      Karen, og Smedens Kone kom ind en Aften til Frøkenen: for hun, som var stillet saa ene, maatte
      vide, hvem hun havde om sig, og maatte vogte sit Rygte ...  Men Frøkenen svarede, at det skulde hun vel vide, hendes Rygte plettede det ikke at gøre,
      hvad Pligt var. Og hun beholdt Karen, og hun plejede hende selv, og saa længe det levede,
      havde Barnet to Mødre i Stedet for én. Men saa døde det lille Væsen, og Frøkenen og  Karen var igen alene, og nu har de kun Graven deroppe i
      Kirkegaardskrogen ...  Den gamle "laver til" til The.  Hun sætter Tællelyset midt paa Bordet, og hun glatter Dugen.  - Jeg tænker vel, Line kommer, siger Frøkenen.  Line er kommen hver Aften i ti Aar. Præcis Klokken syv banker det, og Line kommer ind, stiv
      og gammel, og Frøkenen forsøger at raabe sin Veninde op, men hun kan ikke, og naar hun bringer
      hendes Tøj ind, siger hun i Sovekammeret til Karen: Jeg synes virkelig, Karen, det bliver
      værre og værre - Line kan snart slet ikke høre mere. Og Karen ryster paa Hovedet:
      Gud ske Lov for den, som har sine Sanser, siger hun.  Det har de nu sagt i ti Aar om Frøken Line.  Saa sidder de to Frøkener og nyder deres The i Tavshed, og en Gang imellem nikker de mildt
      til hinanden, siden de ikke kan tale. Bag efter lægger de Kabale og spiller Whist en deux.  Klokken ti følger Karen Frøken Line hjem. Saa pusler Frøkenen alene, roder i en gammel
      Skuffe eller læser Breve. Det er gamle gulnede Papirer, bundet i store Pakker med røde
      Silkebaand ... hele Dokumenter fra den Tid, hvor det var dyrt at skrive, og man vilde have
      meget for Pengene, naar man skrev.  Dem studerer hun med deres udviskede Skrifttræk.  Naar saa Karen kommer hjem, lister hun stille i Seng, og Frøkenen er alene. Hun sidder
      stadig bøjet over de gamle Breve, og naar hun løfter Hovedet og pudser Tællelyset, har hun
      ofte Taarer i Øjnene.  For de er døde, hendes gamle Venner, det er alt saa længe, længe siden, det, hun læser fra
      den Gang, hun var ung.  En Gang imellem gaar hun ogsaa ind i det lille Kabinet, hvor det dufter af Violrod og
      Æbler, og hun lukker Chatollet op og tager den lille Skuffe ud.  Saa finder hun et Par gamle Blomster, tørrede og  klistrede
      paa Papir, et Stambogsvers med alt for mange Fødder og inden i en Sølvkapsel en lille
      Silhuet...  Hun gaar rundt i Huset, dækker til og lukker. Ser til Fuglene, som sover i deres Bure, og
      giver Hunden Vand. Og det er sent paa Natten, inden Frøkenen sover med Katten ovenpaa Dynen. 