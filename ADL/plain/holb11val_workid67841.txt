EPISTOLA CDXLVI.Til ** Du skriver, at den Resolution, som jeg haver fattet, udi levende Live at
                    bortgive Indkomsterne af min Formue, haver givet Anledning til adskillige Domme.
                    Nogle meene, at, saasom en saadan Gierning er usædvanlig, maa den ogsaa være
                    daarlig. Vellystige Mennesker, som holde for, at man ikke kand have Penge nok,
                    saalænge Materie gives til Vellyst, ansee Tingen som et selsomt Paradox. Gniere
                    og giærrige Mennesker, hvilke udi deres største Overflod dog intet have at
                    miste, dømme ej heller anderledes herom. De, som af min hidindtil førte agtsomme
                    Oeconomie have dømt mig at være meget paaholden, holde det for en Virkning af
                    Alderdoms Skrøbelighed, og sige: Manden maa gaae i Barndom: Thi det er ellers en
                    Metamorphosis, som ingen kand begribe. De, som hvert Aar jage efter nye Titler,
                    og som om andre dømme efter dem selv, meene, at man derved kunde have for Øjene
                    det samme Maal, hvortil de selv sigte, ej i agt tagende, at intet strider meer
                    mod saadant forfængeligt Sigte, end deslige Gierninger, hvorved man skiller sig
                    ved de Midler, som udi en glimrende Stand meest behøves. Jeg agter ikke at
                    tilkiendegive Motiverne til dette mit Foretagende for Folk, som intet kand
                    begribe hvad som i deres Land er usædvanligt; thi Briller ere til ingen Nytte
                    for Blinde. Jeg lader dem derhos raisonnere udi denne Materie, indtil den
                    afløses af en anden. Jeg kunde ellers let vise de Første, at alt, hvad som er
                    usædvanligt, er just derfor ikke daarligt. Jeg kunde anføre Exempler af andre
                    Nationers Historier, at saadant af de fornuftigste Mænd ofte er skeed. For
                    vellystige Mennesker kunde jeg giøre denne min Gierning forstaaelig ved at
                    forestille dem, at min Helbred og Constitution tillader mig ikke at vige fra min
                    gamle tarvelige Levemaade; og,  hvis de dertil svarede, at, om min Constitution ikke tillod mig Kræsenhed udi
                    Mad og Drikke, kunde jeg anvende Indkomsterne af min Formue paa en distingueret
                    Opførsel, som med min Stand var convenable, saa kunde jeg sige dem dette, at jeg
                    fører mig ligesaa prægtig op som nogen af de meest glimrende petits Maitres, og
                    at jeg holder Carosse, Phaëton, 4re Laqveier, et heel Spand Hæste, et par
                    Maitresser, og andet, hvorved en saa kalden honnete Homme søger at distinguere
                    sig; thi de Penge, som jeg aarligen giver til bedre Brug ere tilstrækkelige til
                    saadan Eqvipages Underholdning, hvilken i sig selv er u-nyttig, og derforuden
                    ikke kand til veje bringe nogen Distinction udi disse Tider, da man seer Folk af
                    maadelig Stand at age i forgyldte Carosser, og at lade sig see udi Eqvipage, som
                    en Ambassadeur ikke kunde skiæmme sig ved udi et Indtog. Til dem, som tilskrive
                    denne min Gierning Alderdoms Skrøbelighed, kunde jeg sige, at Gierningen er
                    heller Beviis paa Sindets Vigueur, saasom Erfarenhed viser, at Penge-Giærrighed
                    tilvoxer med Alderen, og at man seer gamle Agonisanter at negte deres Børn
                    sømmelig Underholdning. Endelig kunde jeg sige dem, som holde for, at en saadan
                    Gavmildhed sigter til at bane sig Vej til højere Æres Trin, at den derimod er
                    det stærkeste Beviis paa Contrarium, saasom intet er u-rimeligere end at tragte
                    efter højere Stand, og tilligemed at skille sig ved de Midler, hvorved saadan
                    Stand skal vedligeholdes. Saadant kunde jeg altsammen sige, hvis det var Umagen
                    værd at prædike for Døve. Jeg haver dog mærket, at dette mit Foretagende haver
                    fundet Bifald hos de fornuftigste Folk, hvilke let have kunnet begribe mine
                    anførte Motiver, som ere disse. Jeg haver stedse holdet Penge-Giærrighed for een
                    af de Fejl, som meest vanhælder Mennesker. Jeg haver ved adskillige Midler søgt
                    at befrie mig fra Mistanke derom: Men den tarvelige Levemaade, hvortil min
                    Constitution og Humeur haver bundet mig, haver foraarsaget, at man haver holdet
                    for, at mit Levnet ikke haver svaret til min Lærdom. Ved denne min nyelig tagne
                    Resolution  kand man nu
                    fuldkommeligen komme af Drømmen, og klarligen see, at jeg anseer Penge heller
                    som en Byrde end som en Herlighed, og at jeg haver besluttet at vise en
                    Liberalitet, hvorudi faa, endogsaa af de saa kaldne Penge-Foragtere, Folk ville
                    efterfølge mig. Min anden Motif hertil er min Alder, som nærmer sig til 70 Aar,
                    og som paaminder mig at skille mig ved Fortred og Bekymringer, som Midlers
                    Forvaltning med sig fører, helst, saasom jeg tilligemed er chargered med
                    Universitetets Oeconomie, som jeg paa nogen Tiid haver forestaaet ex nobili
                    officio, men nu i Henseende til Alder og Skrøbelighed maa skille mig ved. Dette
                    have fornuftige Folk strax begrebet, og derfor styrket mig i mit Forsæt,
                    allerhelst, eftersom jeg herved haver taget den Præcaution intet udi mit levende
                    Live af Ejendommen selv at abalienere, eftersom ethvert Menneske er adskillige
                    Hændelser underkasted, men Aar for Aar at fornye Donationer af min Formues
                    Indkomster, og at lade mig nøje med mit Stipendio, hvilket jeg som Senior ved
                    Universitetet nyder. Om ellers udi denne Gierning er nogen Merite, derom vil jeg
                    lade andre dømme. Du seer, at de af mig dertil anførte Motiver sigte alleene til
                    at vise dens Rimelighed og at giøre den forstaaelig: Thi ingen kand sige, at den
                    nogen Tiid haver hørt mig at regne saadant til Fortieneste. Jeg ønskede ellers
                    gierne at vide, hvo som her corresponderer med udenlandske Nouvellister, paa det
                    at man kunde formane ham til at informere sig om en Ting, førend han fører den
                    udi Pennen: Thi alt, hvad som jeg derom haver læset udi fremmede Aviser, er
                    falskt fra Begyndelsen til Enden. Nouvellisten taxerer mit Gods, og skriver om
                    dets Værdi med saadan Tilforladenhed, ligesom han selv kunde have været
                    beskikket til Vurderings-Mand. Og det værste er, at han betager denne min
                    Gierning all sin Merite, i det at han giør en reen Donation til en interesseret
                    Contract. Dette, saavel som adskilligt andet, bør jeg dog ikke legge paa
                    Hiertet, saasom jeg er vant til at see mine beste Gierninger ved ubillige
                    Fortolkninger, meest censurerede. Man maa derfor ikke  lade sin Iver til det Gode forkiølne, men
                    blive ved at efterleve sin Pligt, og at opbygge andre ved sit Exempel. Jeg
                    forbliver etc. 