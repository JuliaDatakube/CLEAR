DET DANSKE LUNETIL OLAF POULSEN



Hvad er der for en Sang og Musik i denne Mand?

fra Erins grønne Ø? fra Eventyrets Land?

Han kommer som en Urlyd af de ældste Folkeslag

og i de ældste Bukser med Klapper for og bag.



Han skælver, og han sveder med Fjæset luerødt

som en Skovtrold, han netop paa Vejen har mødt,

i en lurvet Bondes Tøj, en udslidt Brændehugger,

han gør sig tynd, han hiver efter Vejret - han klukker.



De har gjort ham det for hedt, Degn, Foged og Baron:

Han er baade Spøgefuglen og den tragiske Person!

Han er Skælm i evig Nødstand og maa til Gælden svare,

men han kvæder paa sit Gærde saa snildt for Ræv og Hare

og føler sig i Pagt med alt Ukrudt, som gror

paa denne med Følfod gudvelsignede Jord.



Vi ser en Fortids-Landsby med Ruder, Klud ved Klud,

med Hængemave, Tagskæg, og Bagerovn skudt ud!

Vor Skovtrold ler og lider som paa Jordens ældste Dag -

og i de ældste Bukser med Klapper for og bag.