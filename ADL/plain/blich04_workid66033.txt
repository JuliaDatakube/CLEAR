Jøderne paa HaldDen nuværende Gaard af dette Navn er den fjerde, som har været opbygget
      paa et Jordsmon af nogle Tusinde Alens Omkreds. Intetsteds i Landet findes saa talende
      Mærker af Tidens ødelæggende Vælde, eller rettere af
      Menneskets Foranderlighed. Man skulde troe, at Aandeverdenens dunkle Magter havde huset her,
      og Tid efter anden fordrevet de legemlige Beboere: saaledes - siger Man -
      flytter Ræven ud, naar den maae dele sin Bolig med den dagskye Grevling. Den
      allerældste Borg, hvis Tomt endnu hedder Gammelhald, laae paa
      en fordum omflydt Høj i den sydvestlige Ende af Søen. En skummel Krog,
      paa tre Sider omgivet af høje, skovgroede Bakker, og kun aaben mod Norden. Paa
      denne Kant sees Viborg i en Miilsvejs Afstand. Man kan forestille sig Gammelhald som en Røver, der lurende har ligget paa Udkik efter Landets
      ældgamle Hovedstad. Dens Opbygger omtaler Sagnet ikke; men vil, at "Ebbe og Aage, de Hellede to," som i Kong
       Snies Hungerstid førte Longobarderne ud mod
      Sønden, skulle have boet her; samt at den danske "Arthur med det runde Bord" "Stærk Tidrik og hans Kæmper" her have
      huseret. Den sidste Beboer var hiin djærve, trodsige Riddersmand, Niels Bugge, hvem Dannekongen forgjæves søgte at betvinge med
      Vaabenmagt, og som kun maatte bukke under for Snigmorderdolken.* Han skal have nedrevet Gammelhald, og af dets Ruiner opbygget det andet,
      siden saakaldte Hald Slot, ligeledes paa en Banke i Søen;
      men længere mod Nord. Her var det han udholdt Belejringen; ligeoverfor paa
      Fastlandet sees endnu Levningerne af den saakaldte "Kongens Skandse." Og
      her vorder Skuepladsen for den Begivenhed, som indeholdes i efterfølgende
      Haandskrivt. Middelalderens Hald stod fra * Paa givet
       Lejde drog han til Middelfart, hvor Valdemar opholdt sig; men blev her
       lumskelig myrdet. For at vælte Skylden fra sig selv, paalagde Kongen Borgerne en
       aarlig Skat, som endnu den Dag i Dag udredes under Navn af Hr. Bugges
        Mandebod. Midten af det fjortende Secul i halvfjerde
      Hundrede Aar. I dette Tidsrum tilhørte det først den myrdede Opbyggers
      Slægtninge; siden de viborgske Bisper, indtil den sidste catholske, Jørgen Friis. Derefter blev det kongeligt Slot og Lehnsmands
      Sæde, og omsider Amtstue. Den sidste Amtsforvalter, Jacob
       Brockman, skal være død i Fængsel, i hvilket han tredie
      Gang for Cassemangel var hensat. Nu blev det pantsat, og siden taget i Besiddelse og nogen Tid
      beboet af tre rige hollandske Jøder - Brødrene Lima.Disse solgte det efter kort Tids Forløb til Gregers Daa,
      der faldt, som Oberst, i Slaget ved Gadebusk. Denne bygte det tredie
      Hald, paa en skjøntbeliggende Banke, midt imellem begge de ældre.Ogsaa dette er nedrevet, og det Fjerde og Sidste oprejst, noget
      længere tilbage fra Søen, for omtrent halvtredsindstyve Aar siden.Her findes endnu trende gamle mystiske Billeder, hvis Betydning Man forgjæves har
      villet udgrunde, og om Originalerne til hvilke Sagnet kun dunkelt taler.Det ene er et Bryststykke, og forestiller en middelaldrende Mand af athletisk Skabning, med
      et stort, trindt og glubsk Ansigt. Hans eenradknappede, grove Vams slutter tæt op om
      den tykke Hals. Det sorte Mankehaar deler sig over Panden, og falder i bølgende
      Lokker ned til de brede Skuldre. Hans store, mørkblaae Øjne,
      overskyggede af tykke Bryn, har ofte forfærdet mig som Barn, naar jeg gik ene
      gjennem Salen, og de truende fulgte mig fra Dør til Dør. Næst
      den hornede Figur i orbis pictus, har intet Billede holdet mig i saadan Respect, som "Niels Bugges" paa Hald. Om
      det ogsaa virkelig var hans, skal vort Haandskrivt maaskee siden aabenbare.*Det Andet er ligeledes et Bryststykke; men i meget mindre Format: En mørkladen,
      mager, senestærk, i en sort Kappe indhyllet Figur; Hovedet bedækket med en
      turbanformet Peltshue; den ene Haand griber i Barmen - sandsynligviis efter en Dolk.
      Man har sagt mig, det var en Jøde; og jeg tænkte uvilkaarlig paa Esau, den vilde, trodsige Jæger; saaledes maae han have seet ud,
      da han mærkede Moders og Broders Bedrag, og da han siden mødte denne med
      fjendsk Hu og blodige Tanker. Da jeg blev ældre, tyktes han mig at maatte ligne Barcochba, som han beslutter at gjenrejse det søndersplittede
       * Men vist er det, at denne Afbildning ikke modsiger Forestillingen om en
       ægte, gammel dansk Kæmpe. Rige. I dette skumle Aasyn præger sig
      Harmen over Folkets Fornedrelse, vaklende Haab om Fornyelsen af den tabte Herlighed, og
      mørke Ahnelser om et sørgeligt Udfald paa dette fortvivlede sidste
      Forsøg. Hvorhen stirrer dette skulende, hadske Blik? Til Ælia Capitolina
      - til Romerørnen paa Zions Bjerg - vogt Dig! seel allerede
      udspiler den sin Kloe, for at sønderrive Dig! Han skjælver ikke
      - han har endnu Dolken - den sidste Tilflugt og Frelse.Det Tredie skal ogsaa forestille en Jøde - den Forriges Broder. Hvor
      uliig hiin! saa forskjellig, som  Jacob fra Esau. Ja! dette er - maae være tegnet efter Naturen: Snildhed,
      Sagtmodighed, Bøjelighed; - patriarchalsk Værdighed,
      Godmodighed; dog ikke uden lidt underfundig Tilbageholdenhed. Saaledes har han smilet, da han
      bortbyttede Lindserne, og da han lagde de spraglede Kjeppe i Vandtruget. Han er omgivet af
      Blomster - Symboler paa søde, talrige Familieglæder, paa Haabet
      om Israels tilkommende Flor. En Hane - Aarvaagenheds, Paapassenheds Symbol
      - staaer paa hans Skjød; han klapper den med et ømt og
      kjerligt Øjekast. - "Vist nok" - har jeg
      siden tænkt, da jeg som Ældre gjensaae Billedet -
      "vist nok behøver du, forunderlige Nation! Hanens hele Aarvaagenhed, for
      at bevare din skrøbelige Tilværelse; kun Skade, at Du saa ofte lader Dig
      henrive eller rettere oppuste af dens Overmod, og glemmer: at de Kjerner, der gjorde dig
      fyldig og kjephøj, vare - ofte møjsommeligt nok -
      opsamlede i strenge Herrers Gaarde. Derfor have de ogsaa tit stækket dine Vinger,
      naar du baskede for højt med dem, og afrevet dine pralende Fjedre, saa baade Fidt
      og Blod fulgte med. Men du opholdes stedse af en højere Magt, der har adspredt dig
      blandt alle Jordens Folkeslægter, for at undervise og advare med dine Dyder, dine
      Lyder og Ulykker."Det er nu rum Tid siden, at jeg under en Morgenvandring satte mig på Kongeskandsen, og skuede ud over den yndige Søe. Dagens Konge
      skreed frem i sin ufordunklede Ungdoms-Glands, og klædte de østlige
      Lyngbjerge i Morgenrødt. Søen vaagnede og krusede sin tindrende Barm.
      Skoven lød, og de modstaaende Bakker gjenlød af Fuglenes Vaarsang;
      højt over den kredsede Ørnen, og dybt underneden skummede Vildanden de
      blinkende Bølger. Den blege Taage hævede sig fra Bugges Øe, og hensmeltede i Morgenlyset; den steeg fra Ruinerne som en Aand
      fra sin natlige Bolig. En Ræv sad oppe paa Volden og keeg efter de forbiflyvende
      Fugle, Tvende Svaner sejlede  ved dens Fod; de saae
      Fjenden, krummede deres stolte Halse og bruste med de mægtige Vinger; men han
      forsvandt bag Muren, og de mellem Strandbreddens Siv. En Baad skød sig ud fra
      Skovpynten; sagtelig klappede dens Aarer den glimrende Flade. Den gled til Land; en Fisker
      steeg ud med sin tidlige Fangst. En gammel, men endnu kraftfuld Mand; hans Haar syntes
      ældre, end han selv; thi det faldt i hvide Lokker om et fyldigt, brunladent Ansigt.Hans Vej gik forbi Skandsen. Jeg tiltalede ham i det Haab at fiske eet og andet Sagn om den
      ødelagte Ridderborg; det opfyldtes langt over min Forestilling. "Min
      Fader," fortalte han "der var Fisker før mig, har
      været med at bryde Slottet ned, og flytte Stenene over til den ny Gaard, strax efter
      at Jøderne vare rejste og Obersten kommen her. Det var et strængt
      Arbejde; de kunde ikke nær saa snart rive ned, som de hist henne kunde bygge op.
      Hver en Stump maatte brækkes løs med Staalstænger; og
      før Solen gik ned, maatte alle Mand være ude af Slottet, for det var ikke
      rigtigt fat der. En Dreng havde engang tøvet for længe; men han blev
      aldrig Menneske siden. Det båres ham for, at der sad en Skriver ved et Bord og
      skrev; foran ham paa Bordet stod et Mandehoved, og hvergang han vilde dyppe Pennen, gabede
      Hovedet, og saa dyppede han i Munden. Et Skilderie havde de et grumme Bryderie med: en Kone
      skulde bære det op til den ny Gaard; men da hun var kommen over Dæmningen,
      blev Skilderiet saa tungt for hende, som om det havde været Bly. Saa lagde de det
      paa en Vogn; men Hestene kunde ikke rokke det af Stedet. Tilsidst maatte de have Bud efter
      Præsten. Han bar det. Men da de saa hængte det op, blev det lige
      nær, for det faldt ned hver evige Nat: enten faldt Sømmet ud, eller gik
      Snoren istykker; men saa fik de et Søm af en Liigkiste - det holdt. De
      sagde, det var den gamle Hr. Bugge, der havde bygget Slottet; han vilde
      nødig flytte derfra. Jeg kan endnu huske," - lagde han til
      - "at jeg som Dreng var med at gjøre reent der til Hove; for
      Kjelderne vare tilbage, og dem maatte vi feje engang om Aaret. "Fandt I aldrig
      Noget dernede?" spurgte jeg. "Ikke det jeg veed" svarede han,
      "undtagen noget gammelt Skrivt, som Ingen kunde læse."
      "Hvor blev det?" gjentog jeg ivrig; men hartad haabeløs.
      "Jeg troer min Kone har det endnu;" lød det velsignede Svar:
      "det laae i mange Aar i Læddiken i min Kiste; men nu har hun faaet det
      til at svøbe om sit Rokkehoved." - En Oldgrandsker kan bedst
      tænke sig min Utaalmodighed, inden jeg naaede Fiskerens Hytte, og saae for  mine Øjne, hvad jeg endnu neppe vovede at
      troe - den raske Gamle havde ondt ved at følge mig.Jeg kom; jeg saae; jeg - fandt!Ved Siden af "Kammersvenden af Morland" paraderede tvende Hoveder,
      Fiskerkonens og Rokkens. Efter dette sidste greb jeg med rovgjerrige Hænder, til
      stor Forbauselse for den gamle Mutter, der saae sig saa uforanlediget af en Vildfremmet sit
      Hørfutteral berøvet. Men hendes Forskrækkelse kan dog aldrig
      have være saa stærk, som min Glæde, da jeg opdagede et
      Haandskrivt, om hvis Ælde Bogstavernes Træk og blakketgule Farve klarligen
      vidnede. Det var en Slags Dagbog i det hollandske Sprog: der løb mig som en
      krillende Kulde ned ad Ryggen, og antiqvarisk Vellyst sammenpressede Blodet omkring mit
      Hjerte.Dersom Nogen skulde faae isinde, at forlange Hjemmel for Rigtigheden af denne Opdagelse,
      eller fyldestgjørende Beviis for dette Haandskrivts Tilværelse: da vil
      jeg bede en Saadan, for det første at lade sig nøje med mit Digterord.
      Og synes denne Bekræftelses-Formular ham ikke at kunne give antagelig Sikkerhed
      - ja - saa faaer han i Apollos og Musernes Navn holde sig til den
      almindelig antagne Mening: at Sandhed og Phantasie ere ikke lette at adskille hos Folk af min
      Profession; undertiden formaae vi det ej engang selv; Man kan saa tit gjentage en
      Løgn, til Man selv troer den. Saameget er vist: at Hald med
      dens Omgivelser, samt de tre forhen beskrevne Billeder, existere endnu og kunne af Enhver
      behagelig tages i Øjesyn; og at Haandskrivten - skjøndt noget
      defect - findes nu - i Nordlyset.Hald Slot, den 11te October 16...*Jeg har hørt om Søfarende, at der i yderste Havsnød ikke er
      dem nogen skrækkeligere Forestilling, end den: at de skulle forsvinde fra Havets
      Overflade, og begraves i Dybet, uden mindste Spor eller Efterretning for ventende
      Slægtninge og Venner. De opskrive desaarsag Omstændighederne ved deres
      sidste Ulykke, og overgive denne Meddelelse i en lukket Flaske til Bølgerne.
      Saaledes vil da * De tvende bageste Aarstal vare ganske ulæselige;
       men formodentlig skal det være "nogle og halvfems." ogsaa jeg, der kan ansee mig selv for levende
      begravet og udslettet af Jorden, optegne mine sidste Tanker; om maaskee denne min
      underjordiske Bolig engang i Fremtiden kan vorde aabnet, og mine Been overgivne til et
      helligere Hvilested.Det er nu fire Maaneder siden jeg blev indmuret og jeg har Fødevarer for dobbelt
      saa lang Tid endnu. Men kunde min Fader ikke forlængst have været her
      igjen? - ak! om nu hans Haab har slaget ham fejl! om han ikke har faaet
      Hjælp hos sine Venner i Holland! eller om han var falden i Sygdom, eller -
      død! - død! ja, saa maa det være. Det var ikke
      muligt, at han saaledes kunde forlade en Søn, der opofrede til hans Redning baade
      Ære og Liv - Opofrede? Hvad har jeg da opofret? et Liv uden
      Værd, enten for Andre eller for mig selv; et Liv uden Forbindelse, saa ligegyldigt
      for Verden, som min Død. Og Æren? hvad Ære har en
      navnløs Bastard? Her har jeg jo bortgivet, hvad jeg egentlig slet ikke har ejet.
      Dog, er dette ikke en Bebrejdelse mod min Fader, hvis ulykkelige Kjerlighed gav mig
      Tilværelse? Bort derfor med denne usønlige Tanke! Han elskede mig jo saa
      ømt og inderligt: min Opfostring, min Opdragelse er det jo, der har foraarsaget
      hans Gjæld og fristet ham til den ulyksalige Forgribelse, som nu koster ham
      Æren og mig Livet.Hvad binder mig til dette usle Liv? de tvende eneste Baand ere løste: min Fader
      og - o Sulamith!15de October.Idag fylder jeg mit eet og tyvende Aar - det sidste af mit unge Liv. Barmhjertige
      Gud! tilgiv mig arme Orm, at jeg tør spørge hvorfor? at jeg i mit Hjertes Bitterhed tør tvivle om
      Nødvendigheden af min jammerfulde Tilværelse? Men var da Verden kommen
      aflave, om jeg ikke var bleven til, og havde udgjort en afsondret Deel af dens Elendigheders
      Masse? Et Kar til Vanære - til Søndertrædelse!
      Stille, du usle Leer! kives ikke med den, som dannede dig.O Kjerlighed! Kjerlighed! Universets underfulde, opholdende Kraft! hvorfor skulde min Fader
      kjende og lyde dit vældige Bud? hvorfor skulde dette Bud gjøre Brud paa
      menneskelige Love og Forhold?Ikke før jeg taber baade Tanke og Følelse vil den Time udslettes af
      min Erindring, da han førstegang trykkede mig til sit Bryst. Det er to Illustrationerne vises ikke af hensyn til rettighederne. Aar siden jeg blev hentet fra Holland og ankom hertil. Han kaldte mig ind i sit
      Kammer, og sluttede mig med lydelig Graad i sine Arme. Moder havde jeg aldrig vidst af at sige
      - nu fandt jeg da en Fader. "O min Søn!" sagde han,
      "den første Gang din Fader taler med Dig, er det for at skrifte sin
      Ungdoms Synd - for at bede om din Tilgivelse!" Jeg skjulte mine
      taarefyldte Øjne i hans Haand. Han fortalte mig om min Moder: hvorledes han havde
      fundet og elsket hende, hvorledes Kjerlighed bedaarede dem saaledes, at de gav mig
      Tilværelse, og hvorledes haarde Slægtninge omsider adskilte dem
      - hun var af en anden Troe - de vidste at skjule hende.
      Forgjæves vare alle hans Eftersøgelser; mig - kun mig havde han
      beholdt. "Min Søn, min Søn!" sagde han tilsidst
      med Hulken og dybe Hjertesuk, "lov mig helligt, ved din Faders Anger og
      Sjælssmerte, at Du aldrig vil lade Dig henrive af forbuden Kjerlighed! Det
      øverste i Vellystens Bæger er sødt, som Honning; men paa
      Bunden er Gift og Galde." - O, Sulamith!Den 16de October.Efteraaret er allerede forhaanden. Gjennem mit lille Glughul kan jeg se Nordpynten af
      Bøgeskoven; den begynder kjendelig at gulnes.  Snart kommer Vinteren, og efter den atter Foraar - hvor er
      jeg da? der hvor ingen Morgensol vækker den Slumrende. Ak! er jeg da ikke allerede
      blandt de Dødes Tal? død fra Jorden og alle dens Glæder, og
      levende blot for min haabløse Fortvivlelse? - Ha! hvorefter seer jeg? hvi
      forlænger jeg denne forfærdelige Dødskamp? Det samme Staal,
      hvormed jeg skjærer Brødet, som opholder mit elendige Liv, kunde jo i et
      Øjeblik afskjære den snart udspundne Livstraad, og bringe det
      sorgbespændte Hjerte til Rolighed? - Viig fra mig Frister! tilbage til den
      Afgrund, hvorfra du er opsteget for at fordærve min arme Sjæl! Frivillig
      lod jeg mig begrave, for at frelse det eeneste menneskelige Væsen, jeg
      tilhører; men Døden maa komme fra hiin usynlige Haand, der gav mig
      Livet.Er ikke denne min Handling en Frugt af sønlig Kjerlighed? af Taknemmelighed, af
      uomgængelig Pligt? Hvilken rædselfuld Time, da min Fader aabenbarede mig
      sin Ulykke! Han havde haabet saa vist at kunne erstatte Mangelen; men der var Intet at faae,
      med mindre han selv rejste til Holland. Han foreslog mig at følge med sig til
      Amsterdam, hvor han endnu havde dette Nødanker. Da var det, at Himlen -
      ja! en saadan Tanke har ikke sit Udspring fra Mørkets Hjem - Himlen
      indskød mig, at vove mit Liv og Ære for at frelse hans: først
      vilde jeg have angivet mig selv, som den der havde besveget Cassen (det var jo dog mig, som
      Pengene vare komne tilgode); dette afslog han med ubøjelig Haardnakkenhed. Men da
      jeg derpaa med brændende Taarer besvoer ham, at tillade mig, her at holde mig i
      Skjul, indtil han kom tilbage fra Holland: da sejrede omsider mine inderlige
      Bønner. I trende Nætter hjalp han selv til at forsyne mit
      lønlige Fængsel med alle Fornødenheder. O, hvor skjalv han i
      mine Arme, da jeg for sidste Gang maatte løsrive mig af hans Favn. Muurskeen, med
      hvilken han tillukkede mit underjordiske Fængsels Indgang, klapprede mod Stenene. Og
      da han nu igjennem den sidste snævre Aabning rakte mig sin kolde, bævende
      Haand - o! disse Taarer, hvormed jeg vædede den, disse Taarer, som randt i
      Mørket, ere de da ikke seete af Forbarmerens aiseende Øjne? ere de ikke blevne en
      lindrende Balsom paa mit Hjertes dødelige Saar?Ak! min Fader! dit har vel allerede længe ophørt at slaae -
      Du er vist allerede nu i et bedre Hjem, hvor Du med Længsel venter din
      Søn! Min Gud og Frelser! udløs mig snart af dette skrækkelige
      Fængsel!Den 18de October.Er det muligt, at jeg ulyksalige Dødsfange endnu kan nære en daarlig
      Lyst til Livet? at jeg med Længsel kan fæste mine Øjne paa hine
      Bølger, der tindre i Morgenlyset? at jeg kan misunde Svanen, der svømmer
      histude, sin Frihed? - O, at jeg kunde glemme min egen Frihedsstand, min korte
      Ungdomslyst! o, at jeg aldrig havde skuet disse Naturens Yndigheder! at jeg dog hellere havde
      stedse levet indsluttet som Padden i Steenklippen! uden Længsel - men
      ogsaa uden Savn! O, at jeg med Friheden ogsaa var skilt ved Erindringen! - Det var
      ifjor paa denne Tid, at jeg derovre i Skoven besøgte mine Doner - nu er
      jeg selv en fangen Fugl - naar skal jeg udløses af Dødens
      Snare?Kommer jeg nogensinde mere for Dagens Lys, da veed jeg, at Galgen vorder min Lod; og dog
      kunde jeg sprænge mit Fængsel, for paa Vejen til Retterstedet endnu engang
      at mætte mine Øjne med Jordens Beskuelse. Men nej! det var jo et Selvmord
      - det var endnu værre: at vove min Faders Hemmelighed; Hvo veed, hvilke
      Bekjendelser, Pinebænken kunde afpresse mig? - Jeg vil tøve til
      Forløsningens Time slaaer - naar skal jeg høre den?Den 20de October.Ogsaa nysgjerrig kan jeg endnu være. Jeg kan ofte ønske at vide, hvo
      der færdes over mit Hoved, hvo der nu boer i Slottet. Det var pantsat af Kongen til
      nogle Jøder i Amsterdam - monstroe de skulde nu have det i Besiddelse?
      Jeg hørte iaftes Rumlen af Vogne paa Broen og en ualmindelig Tummel herovenpaa.
      Dog, hvad angaaer det mig? Hvad vedkommer det den Døde, hvo der træder
      paa hans Grav?Den 21de October.Skal jeg betroe til Papiret mit Hjertes sødeste og smerteligste
      Løndom? Skal jeg fornye Erindringer, der paa eengang henrykke og martre mig?
      hvorfor ikke? - Undflye dem er mig alligevel umuligt - maaskee kan det
      lindre min Smerte, at jeg opskriver dem - jeg vil prøve det, om jeg endog
      skulde trykke Braaden længere ind i mit saarede Bryst.Sulamith - Mit Hjertes Drøm! min
      første, min - sidste Kjerlighed!  men lovet være Gud! den var reen og uvanhelliget; derfor er
      der endnu en Sødhed i Mindet om hine flygtige, skuffende Glæder.Sulamith! jeg vil tænke Dig, som første Gang, da
      jeg saae dit dejlige Aasyn mellem Hyacintherne. I dette Øjeblik følte
      jeg - om jeg end vidste det ikke - at Du var min Sjæls udkaarede
      Brud. Det syntes mig et Tilfælde, at jeg den Dag, uden at jeg selv vidste hvorfor,
      paa min jævnlige Vandring til Børsen just valgte denne
      usædvanlige Vej - Nu gik jeg ingen anden. Saasnart jeg drejede ind i Gaden
      kjendte jeg dit Vindue langt borte. Sødt bævede mit Hjerte, jo
      nærmere jeg kom; mine Skridt bleve kortere; men jeg torde ikke vende mit Ansigt om
      til Dig; jeg skottede fra Siden: og dog opdagede jeg, at Du lagde Mærke til mig. Jeg
      veed ikke hvormange Dage der forløb, inden jeg vovede at hilse. Jeg forbausedes
      over min Dristighed; men, o Himmel! Du hilste mig igjen - mit Lod var kastet.Den sidste Vintermaaned randt hen - Foraaret kom: en Dag savnede jeg Dig, den
      anden - tredie ligesaa. Da syntes mig, at min Sol var dalet. Unævnelig
      Længsel bespændte mit Bryst. Min Principal flyttede ud paa sit Landsted.
      Jeg sukkede, jeg græd - jeg vidste ikke, hvornær jeg kom Dig.Jeg sad i Jasminlysthuset og drømte om Dig, min Elskede! da hørte jeg
      et dybt Suk bag mig i Naboens Hauge. Jeg saae gjennem en Sprække i
      Plankeværket - Sulamith! det var Dig: Du sad der
      ombølget af dine brune Silkelokker; dit Hoved hældede mod din Skulder;
      dine sneehvide Fingre legede med Blomsterne i dit Skjød; dine Øjne vare
      hos Levkojerne, men dine Tanker - ja, de vare hos din ukjendte Ven. Jeg skjalv af
      Henrykkelse; men min Tunge klæbede til min Gane, jeg mægtede ikke at
      frembringe en Lyd - ak! jeg vidste jo ej engang dit Navn - Du rejste Dig,
      gik langsomt ind; og jeg sad endnu drømmende paa min Bænk, da Principalen
      opledte mig, og kaldte mig til mit Dagværk.Hvor bankede mit Hjerte, da jeg næste Dag nærmede mig Lysthuset med min
      "Soleil brillant" - Hun var i Sandhed min Sjæls
      rette "glimrende Sol," derfor valgte jeg denne Blomst - hun
      var der ikke; jeg svingede mig op paa Plankeværket, og satte den forgyldte Vase med
      den skjønne Hyacint paa Steenbordet. - Jeg skjulte mig og ventede
      - hun kom, hun saae Blomsten, rødmede, kikkede til alle Sider -
      endogsaa over Plankeværket - jeg kunde høre mit Hjertes Slag.
      Omsider opdagede hun mig i min Krog.Hvad jeg sagde, hvorledes jeg kom over til hende - det har jeg glemt, eller jeg
      har nok aldrig vidst det. Forgjæves søger jeg at vække min
      Hukommelse; den tier lige til det Øjeblik, da hun løsrev sig af mit
      Favnetag, og spurgte: "hvem er De?"Men alt for vel mindes jeg den Bleghed, der udbredte sig over hendes Ansigt, da jeg sagde
      hende mit Navn og min Stilling, som første Bogholder hos van der Leete. Hendes formørkede Øjekast sank til Jorden, hendes
      Hænder foldede sig: "Jeg tænkte," sagde hun neppe
      hørligt "at De var En af Vores."Ved hendes Ord opsteeg et Bjerg imellem Os. Hun forsvandt fra mine Øjne, uden at
      jeg mærkede hendes Bortgang.Jeg kan ikke skrive længere. Jeg vil kaste mig i Søvnens Arme
      - ak! hvorfor er den saa kort? hvorfor varer den kun til imorgen?Den 22de October."Een af Vores!" - Virkelig! Man har ofte antaget mig for
      Jøde; Bekjendte have skjemteviis forsikkret mig: at min
       Næse og mine Øjne vare ganske israelitiske.
      Vel muligt: min Moder var jo ikke af min Faders Troe - milde Himmel! af hvad Troe er
      da Kjerlighed?O, at jeg havde været een af  Hendes, eller hun een af  Mine! da havde vi opfyldt et Bud, som kom - ja som kom fra
      Himlen; men Menneskene have andre Bud - anden Lyksalighed - ak Gud! den er
      derefter.Hvor stille og klar er Søen idag! et Spejl af den Himmel heroventil, som jeg nu
      aldrig meer skal see - den kommer i Bevægelse - det er Fiskeren
      i sin Baad. Ak! mit Hjerte bevæger sig ogsaa ved at skue et Menneske; jeg
      føler, at jeg endnu ikke er skilt fra Verden. Han fortøjer Baaden
      - han udkaster Medesnoren - han fløjter Tonen af en
      Morgenpsalme. O, min Gud! min Gud! hvor underligt røres jeg! Jeg kan ikke see
      Bogstaverne for Taarer - Pennen skjælver i min Haand. -Den 25de October.Nej! min Pensel skal ikke vanhellige hendes himmelske Aasyn. Behøver jeg da vel
      et Billede af hende? og er det ikke altfor dybt indpræget i mit Hjerte? O! det
      udslettes ikke, før dette arme Hjerte har ophørt at slaae.Først igaar opdagede jeg mine Tegneredskaber - Min Fader har da  lagt dem i Skrinet, at jeg kunde have Adspredelse i
      min Eensomhed. O, min elskede Fader! Du min eneste Ven paa Jorden! est Du nu i det Land,
      hvorefter din Søn længes? eller est Du endnu landflygtig i mit
      Fødeland, mens jeg er en Fange i dit?Er Du hos min Moder? har en medlidende Himmel nu omsider forenet, hvad grusomme Mennesker
      adskilte? Fader! Moder! naar ville I hente eders Søn?Hvor smerteligt er det dog, aldrig at have kjendt de Arme, der første Gang
      omslyngede os; det Bryst, der gav os første Næring! ikke at kunne mindes
      det Aasyn, der med Ømhed og Henrykkelse hvilede paa vort! Ak! mon ogsaa paa mig?
      mig - forbuden Elskovs ulyksalige Frugt? Mon ikke snarere de bittreste Taarer have
      vædet mine spæde Kinder? og den dybeste Kummers Sukke blandet sig med mine
      Skriig?Den 26de October.Ja! han er død! - Gud glæde Dig i sin Himmel!Det var ingen Drøm! Vel sov jeg; men Forestillingerne vare alt for levende, for
      sandsynlige til at være det sædvanlige Blændværk af en
      lænkebunden Phantasie, hiint væmmelige Sammensurium af opkogte Historier.
      Nej, dette Syn var ingen Opstigelse fra Maven; men en Nedstigelse fra Aandernes Himmel.Var det min Moder, hvis yndige Skikkelse svævede ved hans Side? Det var hende
      - hun lignede Sulamith. Den Synlige smelter sammen til eet
      Væsen med den Usynlige: saa elsker jeg i den Ene dem Begge.Forunderligt! højst sælsomt! Fraværelse og Tiden -
      siger Man - dæmper Kjerligheden; tvertimod hos mig: jeg har aldrig elsket
      hæftigere end nu. Er dette en Tilgivt, endnu en Malurtdraabe i mine Lidelsers Kalk?
      Nej, det er Trøstens klarttindrende Dugperle. Daarligt har jeg handlet, idet jeg
      saalænge stræbte at tillukke mit indre Øje for denne venlige
      Skikkelse, der tilhvisker mig det søde Haab: "vi sees igjen."Førend jeg overgav mig selv til denne Eensomhed, troede jeg at være paa
      Vej til at glemme hende - var det maaskee virkelig - men det var Rejsen,
      Omgang med saamange Mennesker, Naturens Skjønhe-der, Livets mangehaande
      Glæder, der endnu ikke havde opgivet Kravet paa mit unge Hjerte - Alt
      dette var det, som adspredte mig.  Nu, i denne min
      fuldkomne Afsondring fra Verden, gjør den stærkeste af alle
      Følelser atter sin Ret gjældende. Nu først undrer det mig,
      hvorledes jeg har kunnet finde Fornøjelse i Jagt og Fiskerie, Musik og Dans. Var
      det en Forbrydelse mod Dig, min Elskede! den vorder tilfulde afsonet.Hvad er dette? Baaden glider forbi; den bærer tvende fremmede Skikkelser
      - i hollandsk Dragt! Skulle det virkelig være disse Jøder? Sulamiths Landsmænd? - De forsvinde.Besynderligt! det forekommer mig at være hine selv samme Figurer, der vare i
      Baaden hos hende, da jeg Dagen før min Afrejse saae hende sidstegang. Da jeg sad i
      Jasminlysthuset, og de sejlede forbi mig paa Canalen. Hun saae mig; thi pludselig blegnede
      hun, og greb fat paa Rejlingen. Een af dem raabte: "Sulamith! hvad fejler Dig?" Sulamith! det
      var første Gang, jeg hørte dit søde Navn - ak det
      var sidste Gang, jeg saae dit himmelske Ansigt!O, du skrøbelige Hjerte! hvi lader du dig atter daare af et bedragerisk Haab?
      hvortil disse Ønsker, som aldrig ville opfyldes? kunne disse Jøder
      aabenbare mig Noget, som det var værd at vide? Nej, de kunne ikke forudsige mig min
      Dødsstund.Den 1ste November.En vældig Storm! Det er Vinterens Herold - dens vilde
      Basunblæser. Han tuder i Sivene, og knækker de raslende Rør.
      Han har afklædt Skoven; jeg seer den graa Himmel gjennem dens tynde, svajende
      Kviste. Bølgerne brøle; deres Skum pidsker som Sneefog forbi mit Vindue.
      Jeg vil lukke for det; jeg vil sætte Stenen ind, og tænde min Lampe. Jeg
      vil gjøre Dag til Nat - er mit Liv vel Andet?Igaar var der Jagt i Skoven. Da jeg saae ud af mit Kighul, opdagede jeg paa Skovpynten
      - den eneste Plet af Jorden, der endnu ligger for mine Øjne -
      en statelig Hjort. Han saae sig tilbage over Ryggen, og rystede sine mægtige Takker.
      Jeg hørte Hundeglam - da sprang han ned i Søen;
      Bølgerne sloge sammen over ham; Fraaden glindsede i Morgenlyset. Endnu en Stund
      saae jeg hans grenede Hoved over Vandet; men snart var han ude af den snævre Glime,
      jeg fra mit lille Vindue kan overskue - han har søgt Landet og
      Vindumovergaards Skove. - Nu hørte jeg et Skud - atter eet
      - det rullede som Tordenskrald hen ad Almind og Vranum Bakker. Mit Hjerte bankede
        af Jægerslyst; men jeg sad som
      Ræven i sin Grav. - Jagten nærmede sig - flere,
      stærkere Skud - højere Halsen - Bellereines klang som
      en Sølvklokke mellem de andre; jeg kjendte den grandt. Hvor ofte har jeg ledt den
      til Jagten, naar den hylende af Glæde sprang omkring mig, og svinkede med sin brune
      Hale! Stakkels Hund! nu har du en anden Herre; den gamle sidder der, hvor han hverken seer Sol
      eller Maane; du springer ikke mere foran ham om Morgenen; du træder ikke mere i hans
      Spor om Aftenen med hængende Hale og ludende Hoved. - Naar Alt blev
      stille, hørte jeg Michel Skyttes vældige Hallo Hallo! Mon han endnu
      tænker paa sin gamle Jagtcammerat? eller og han har glemt mig, som Bellereine og
      alle de andre? Ja! mig mindes Ingen, uden Themis; hun alene gjemmer den formeentlige Forbryder
      i blodtørstig Erindring.Besynderligt! uforklarligt! aldrig tilforn har mit Fængsel forekommet mig saa
      snævert; Væggene ere mig for nære; Loftet hænger alt
      for lavt ned over mit Hoved - jeg maae røre mig. - Indgangen er
      tillukket - skulde der ikke være en Udgang? Hiin Gruusdynge har jeg endnu
      ikke prøvet at bortrødde - jeg maae vide, hvad der er bagved.
      -Den 8de November.Saa er jeg da ikke længere levende indmuret! jeg kunde, hvad Øjeblik
      jeg vilde, atter forskaffe mig Friheden - mig tykkes, jeg allerede har den;
      - at jeg - glemmer, at Galgen staaer udenfor Fængslet.
      -At Ingen dog har vidst af denne Løngang at sige! at Ingen har fundet paa at
      rødde disse Muurbrokker tilside! Vel, jeg tager Alt hernede i Besiddelse
      - Huuslejen er dyr. Liv og Ære! Og saa tør jeg nok
      gjøre mig Catacomben saa nyttig som muligt. Som en Muldvarp vil jeg rode omkring
      hernede, vogte mig for Dagslys og Mennesker. Til Natten fortsætter jeg mine
      Undersøgelser - nu - Stenen for Glughullet! Lampen
      tændt! og Penslen i Haanden! Jeg vil arbejde paa Prospecten af mit
      Fødested: mit første Øjekast var ud paa det uendelige Hav,
      over den øde stormfulde Strandbred - jeg forudsaae min
      sørgelige Skjæbne.Den 9de November.Løngangen endes ved Kaminen i den store Riddersal. Qvaderstenen kan lettelig
      tages ud; og Aabningen er stor nok til at krybe derigjennem.  Et snildt Paafund med det lille trinde Hul, der er boret gjennem
      Stenen! derfra kan Man mageligt høre hvad der foregaaer i Salen, og oversee en Deel
      af den. Med hvilken hæftig - jeg kunde sige glædelig
      Rørelse gjensaae jeg dette Værelse. Jeg gjenhilsede det store Ibenholts
      Skab, Marmorbordet, Jægerne, Hundene og Hjorten paa Tapetseriet som gamle
      Bekjendtere. Morgensolen kastede sine Straaler ind paa Træernes Toppe -
      jeg syntes, at en Haabets Straale faldt ind, og opklarede min Sjæls dybe
      Mørke - Blændværk! en Lygtemand paa Afgrundens Rand!Den 11te November.Det er dem, de selvsamme jeg saae i hendes Selskab - de rige Limaer; og hvo er da hun? og hvor? -Almanakken havde Maaneskin. Det var paa den Tid at den skulde staae op kl. 11. Der paakom
      mig en ubetvingelig Lyst, at tilbringe et Par natlige Timer paa Riddersalen. Saameget mindre
      tog jeg dette i Betænkning, som denne Fløj endnu rimeligviis er ubeboet,
      og Salen tilmed ikke i det bedste Rygte. Det Sidste kunde ikke afholde mig, Gravens
      Søn, Dødens Fortrolige.Stenen var snart borttaget - jeg indaandede den køle, forfriskende
      Vinterluft - mit Hjerte slog i sælsom Bevægelse -
      Taarer vældede frem af mine Øjne.Det var mørkt i Salen; jeg satte mig ved det midterste Buevindue. Den
      østlige Himmel begyndte at lysne. Maanen bebudede sin Fremkomst; jeg ventede den,
      som en elsket, længe savnet Ven. Det klaredes mere og mere; de mindre Stjerner
      forsvandt; luerød fremsteeg Nattens Dronning over Bøgeskovens
      mørke Kant; Bølgerne legte med hendes venlige Billede.Sødt henrykket, glemmende mig selv og al min Elendighed blev jeg siddende i
      uafbrudt Beskuelse af den maanelyse Himmel. Alle mine Tanker vare ved Fortiden; ved de Dage,
      da min uskyldige Sjæl var lige saa reen og klar som hiint Nattens skjønne
      Lys; da frejdig Livslyst gjennemskinnede, smeltede mine Smaasorger, som Maanen de tynde
      Blaaner, der giede hen over dens milde Aasyn. Da nærmede sig en sort, uhyre Skye,
      som dens Straaler ikke mægtede at gjennemtrænge - den sank ned,
      sluktes, forsvandt i det tykke Mulm. Frygtelig vækket af mine falske
      Drømme, sukkede jeg af tungt sammenpresset  Bryst: "O min Ungdoms Lyksalighed! saaledes est du ogsaa
      forsvunden - opslugt af min skumle Skjæbnes uopløselige
      Mørke!"Jeg vendte mig ind mod Salen; mit Hoved sank ned paa min Barm; mine Taarer vendte tilbage
      til deres Kilde - den lukker sig for Fortvivlelsen.Ikke længe: et pludseligt Glimt oplyste den skumle Hal - Maanen var
      atter befriet. Dens Skin faldt lige paa - himmelske Gud! - paa min Faders
      Ansigt.Ikke Skræk, ikke Glæde var det, der greb baade Legeme og Sjæl;
      ingen mig hidtil bekjendt Følelse; men vist nok den, vi fornemme naar
      Sjæl og Legeme skal adskilles, den sidste nedsænkes i Gravens lange
      Vinternat - den første opstige til hiint Lys, hvorpaa den haaber,
      hvorefter den længes, men med Bævelse.Ak! det var ikke hans Aand! mit Hjerte flagrede ham imøde - han kom jo
      at forkynde mig Friheden? - Nej! det var kun hans Billede. Maanens fulde Frembrud af
      Skyen rev mig ud af min Vildfarelse - hvorfor varede ogsaa den kun saa kort?De have altsaa flyttet det fra Dagligstuen herop - til Selskab for mig i mine
      natlige Timer? ja! jeg vil hver Nat besøge dig, elskelige Afbildning! jeg vil tale
      til dig; jeg vil sukke, græde for dig; og troe at læse Svaret i dit
      alvorlige Blik! jeg vil trøste mig ved din Skygge, indtil jeg - Gud give
      snart! træder selv ud af Livets. -Maanen skred længere frem; den forlod min Faders Billede for at belyse -
       Joseph Limas, den gode ærlige Joseph!
      som han hedde paa Børsen og alle Contoirer. Godt truffet! ham livagtig; det samme
      milde, kloge Ansigt, der altid sig selv liigt snoede sig omkring mellem Jøder og
      Christne. God Yndest, god Credit er indpræget i enhver af disse mange Rynker
      - det er den lige fromme, den lige snilde Joseph mellem
      Ægypterne og sine Brødre. Han er mig ret kjer denne Jøde; han
      kjender jo Sulamith! - maaskee er han hendes
      Nærbeslægtede?En dygtig Maler har forfærdiget dette Stykke! hvor naturlige ere disse Blomster!
      hvor livlige deres Farver! Ogsaa en soleil brillant er imellem dem - mon den er
      tegnet efter hiin? mon hun har plejet Originalen, og maaskee mindet sig med Veemod den arme
      Giver?Endnu et Portrait! det er Broderens; ved første Øjekast gjenkjender
      Man den barske, trodsige, fremfusende Salamiel, den bedste
      Billardspiller og forvovneste Skøjteløber i Holland. Disse tvende ere
      altsaa  ner! Den ældste -
      Contoirchefen, hjemme i Amsterdam; Ak! men hvor er Sulamith?Saa urolig, som endnu aldrig tilforn i disse fem Maaneder, forlod jeg Riddersalen. Det var
      mig, som om jeg unødig maatte bryde op fra et kjert Selskab, som om min Hules
      Eensomhed havde noget, hidtil ukjendt, Lønligrædsomt. Ja, jeg forekom mig
      selv som et Gjenfærd, hvem Morgenluft og Hanegal bortjager fra elskede Slumrendes
      Leje tilbage til Gravens øde Bolig.Den 12te November.Hvilken Nat! Har jeg vel troet, endnu at skulle opleve en saadan? eller at hiint
      søde Veemod, som Musikken vækker, kunde finde Vej til mit Hjerte? Min
      egen Mandoline ligger jo urørt paa Kistebunden - hvo spiller vel i
      Graven? - Næsten var jeg istand dertil - kun at jeg kunde
      gjøre det uhørt; eller hørt blot af dem, som vel nu alene
      have Øre for Seraphers Hallelluja.Men var det ogsaa et Bryst af Jord, der udsendte disse Toner? udflød denne
      smeltende Klang fra synlige Strenge. O! lad mig troe, at det var hendes forklarede Aand, der
      talte til mig paa Englenes Tungemaal!Jeg stod foran min Faders Billede. Mine Sukke tolkede min Lidelse, min Længsel: da
      lød en Harpes liflige Toner, mildt bølgende Accorder, og derpaa en
      Stemme, klar som Harmonicaklang, og sød som Hjertets første
      Elskovsdrømme. Jeg stod som fastnaglet til mit Sted. - Det blev stille;
      jeg nærmede mig Døren til Corridoren: fra Hjørnestuen ved hiin
      Ende af Samme syntes Lyden at komme. Her kommer ingen om Vinteren; da den har Vinduer mod Nord
      og Øst, bruges den kun i den varme Sommertid. - Skulle det da ikke
      være et kvindeligt Besøg fra den fjerne Ridderold? En Aand, som her i sin
      Ham af Jord har elsket, og elsket haabløst, ubesvaret eller grusomt bedraget?
      - Nej; Harpen og Sangen lode sig atter høre; den sidste var -
      portugisisk. Jeg kjendte den paa hiin sørgmodige Nationalmelodie, og paa den
      melancholske, tit gjentagne, længe udholdte Lyd af Ordet Coração* - Min Hukommelse fløj tilbage til van der Leetes Landsted, i * Udtales Corasaung €:
       Hjerte. Udgv. Anm. Naboens Hauge. Natten efter vor første
      og sidste Sammenkomst, havde jeg hørt disse sørgmodige Toner.O Gud! var det Sulamith, eller hendes Aand?Den 14de November.Igaarnat var der Folk i Riddersalen! Jeg listede mig tilbage i min Celle. Med Billeder kan
      jeg tale; med Aander kunde jeg være fortroelig; men - for Mennesker
      skjælver jeg. Ved min Forsvinden har jeg jo erklæret mig selv for deres
      Fjende; og jeg frygter en Straf, som jeg ikke har fortjent.Endnu afvigte Nat vovede jeg mig ikke ud af mit sikkre Skjul. Længere udholder jeg
      det ikke: naar Solen kommer op under Nordpolen, maae jeg afsted.Den 15de November.Nysgjerrigheden var altsaa stærkere end Frygten. Jeg ræddes for
      Mennesker, og dog søger jeg dem; jeg forekommer mig selv som en Schakal, der om
      Dagen lurer i sin Hule, men som i Mørket sniger sig hen til de menneskelige
      Boliger.Det var vel ikke langt fra Midnat, da jeg forsigtig steeg op med min Lampe. Endnu
      før jeg naaede Enden af Løngangen, hørte jeg atter Stemmer i
      Salen. Sagtelig blev jeg ved at gaae frem. Jeg lagde Øret til Stenen, men kunde
      Intet tydeligt fornemme: da vovede jeg at tage Proppen ud.Ved Bordet sad begge Brødrene: Joseph med Ansigtet imod
      mig; Salamiel vendte Ryggen til. Deres Samtale angik en Gjenstand, der
      strax vakte min hele Opmærksomhed: de havde grundet Aarsag til at vælge
      dette afsides Værelse."Siig mig oprigtig, Broder!" sagde Salamiel,
      "er det ikke Guld og Sølv, som regjerer Verden? For disse Metaller kan
      jeg skaffe mig Huse og Jorder, Skibe, Vaaben - ja selv Soldater. Er det ikke dem,
      der har gjort os til Herrer af denne gamle Ridderborg, og et Par tusende Bønder til
      vore Livegne? Og kunne vi ikke, hvilket Øjeblik vi ville, ved disse samme Midler
      opsvinge os til danske Grever eller Baroner? Ja, var det ikke endogsaa muligt, paa Trappetrin
      af Guld at bestige en Trone?""Salamiel" svarede Joseph
      med sit sædvanlige Smiil, "Penge have stor Magt; men Gud regjerer Verden.
      Vort Folk er det rigeste, og - det afmægtigste paa Jorden. Har alle vore
      Gulddynger hidindtil kunnet kjøbe os en eneste Plet Jord, som vi torde kalde vor
      egen? Kan en Fader sikkre sine Børn Besiddelsen af sine dyrekjøbte
      Ejendomme? Leve vi ikke meget mere i en stedsevarende Udlændighed? Maae vi ikke
      idelig være beredte til at opofre vort Guld og vort Gods, for at redde vor usikre
      Tilværelse? Vore Fædre vandrede fyrgetive Aar i Ørken
      - fyrgetive Gange saalænge omvanke vi nu, eller rettere, jages vi nu fra
      Land til Land af disse Fremmede, som vi frygte og afskye."Salamiel sprang op, gik nogle Gange hæftigt frem og tilbage,
      og traadte derpaa hen foran Broderen. "Joseph!"
      sagde han, "Hvad er Skyld heri? er det ikke vor egen Mangel paa
      Samdrægtighed, paa Planmæssighed i vor Virken? er det ikke vor egen
      - ja, vor egen Fejghed?""Eller Jehovas Villie" sagde Joseph; hans Svar
      lød som et Spørgsmaal."Jehovas Villie!" gjentog Salamiel:
      "at dovne Munke udjog os fra dette Spanien, som vor Flid havde beriget? at disse
      Vandbier bemægtigede sig den Honning, vi i Aarhundreder stille og fredeligt havde
      indsamlet? Var det Guds Villie, at Portugal først modtog os med aabne Arme, for
      siden at udrive Børnene af Forældrenes Favn? At -""Broder!" afbrød Joseph mildeligt;
      "hvorfor skulle vi oprive de gamle Saar?""For at beskjærme os mod nye!" raabte Salamiel. "Det var dog vel engang paatide, at vort ulyksalige Folk
      lærte at kjende og tilstoppe Kilderne til dets egen Fordærvelse: at det
      omsider lærte at høste istedet for evindelig at saae for Andre; at ansee
      Guldet for Middel til Uafhængighed, og ikke for Tilværelsens
      Øjemed,"Joseph slog Øjnene ned, og lagde sine Hænder paa
      Bordet. "Hvorlænge, Salamiel!" sagde
      han langsomt med dyb og dæmpet Røst, "vil Du endnu
      hænge ved dine politiske Drømme? Femten hundrede Gange har Aaret fuldendt
      sit Løb, siden Stjernens Søn forgjæves opofrede fem hundrede
      Tusinde af sine Brødre; og endnu herske Hedningene i Herrens hellige Stad. Endnu
      dagligen opfyldes Jeremiah Spaadom: "Jeg vil give dem til
       Ustadighed, til Ulykke i alle Riger paa Jorden, til Forhaanelse, og til et Ordsprog, til Spot
       og Forbandelse i alle Stederne, hvorhen jeg vil fordrive dem."Salamiel kastede sig paa sin Stol, og stirrede taus og mørk
      hen for sig. "Hvo har sagt" gjenmælede han efter et Ophold,
       "I skal søge mig og finde; jeg skal omvende eders
       Fængsel, og samle eder fra alle Hedningene, og fra alle Stederne, derhen jeg lod
       fordrive eder; og lade eder komme tilbage til det Sted, hvorfra jeg bortførte
       eder?""Dette er allerede skeet" svarte Joseph,
      "dette er opfyldt eengang, efterat Folket var prøvet og ydmyget i Babel
      i halvfjersindstive Aar. Men siig mig: Hvo kan nu see eller haabe Enden paa en
      sextenhundredeaarig Trældom? Hvo skal nu samle et Folk, der er adspredt over den
      ganske Jordens Kreds? der ved Sprog og Sæder er mere fremmet for hinanden indbyrdes,
      end for de Nationer, blandt hvilke de leve?""Den der har Mod dertil" sagde Salamiel;
      "Mod, Klogskab og - Penge - det er Alt hvad der
      behøves.""Og Forsynets Bistand" lagde Broderen til. "Penge kan tabes
      hastigere, end de vindes; Klogskab har Grændser, og Mod er ofte Galenskab: Sabathaj Sevi greb efter Scepteret, og fik -""Joseph!" afbrød Salamiel bittert, "din Hukommelse synes helst at ville dvæle ved
      de sørgelige og fornedrende Epocher i vor Historie. Jeg mindes hellere de Tider, da
      Asien skjalv for Davids Hyrdestav; da Tyrus og Sidon, Ophir og Saba bejlede til Salomos
      Venskab, og lyttede efter Viisdommen fra hans Læber.""Hvorfor dvæle ved Minder" sagde Joseph, "som kun føre til nedslaaende Sammenligninger? hvorfor
      ikke hellere holde sig til bittre, men nyttige Erfaringer?""For af dem at lære?" spurgte Salamiel noget spodsk."At vi have overlevet" svarede Broderen bestemt og alvorligt
      "vor Tilværelse som Nation, vort Haab, og vore - Spaadomme.
      Tredsindstive Slægter have ventet forgjæves paa den Frelser, som
      tøver vel længe i to og tive Secler, om - han ikke allerede var
      kommen."Her rejste sig atter Salamiel, og gik med hurtige Skridt op og ned
      bag ved Broderen. Denne skrev med Fingeren paa Bordet og vedblev: "De Folk, vi
      kalde Hedninge; men hvis Sværd er over vore Hoveder, tilbede en Prophet, som vore
      Fædre udstødte af Synagogerne; de bygge deres Haab paa en
      Hjørnesteen, som vore vise Bygmestere forskøde. De stige og vi synke; de
      florere og triumphere, medens vi opfylde Herrens Trusel: see jeg vil give
       dem Malurt at æde og Galdevand at drikke; jeg vil give eder i Fremmedes Haand, og
       udføre mine Domme over eder. Er ikke Hedningenes Messiah udsprungen af
      Abrahams Lænd?  er han ikke udgangen af
      Davids Huus? I syttenhundrede Aar svinger han sit Scepter over Jorden, og udvider stedse sit
      Riges Grændser - Salamiel! hvor er vor Messiah?"Salamiel svarede ikke, men gik endnu hastigere frem og tilbage.
      "Broder!" vedblev  Joseph, "der staaer
      skrevet: Mørket skal skjule Jorden, og Dumbed Folkene; men
       Hedningene skulle vandre ved dit Lys, og Kongerne ved det Skin, som er opgangen for dig.
      Broder! hvo haver sagt disse Ord? til hvem ere de talede? Er det ikke vort Lys, ved hvilket
      Hedningene og deres Konger vandre? Og ere vore Veje ikke, som meget slibrige
       Veje i Mørke?""Hvis Lys er klarest?" sagde Salamiel stedse
      gaaende; "de Christne have revet deres i mange Stykker; Enhver priser sin Stump,
      som det eneste rene og ægte Lys, og vover Liv og Blod for at slukke den Andens
      -""- De ere dog alle Dele af et eneste Heelt" faldt Broderen
      ind; "det ligger i Menneskets skrøbelige Natur, at ville rette og fuske
      paa Mesterstykker, at plette det Rene, forfalske det Ægte, og altid at forblande og
      vanhellige Religionens himmelske Gave med frække Tilsætninger af egne
      Drømme og egne Lidenskaber. Have vore Rabbinere gjort det bedre? Længe
      længe før de christne Præster, har Herren sagt: baade Prophet og Præst ere Øjenskalke - de spaae
       Løgn i mit Navn, sigende: Jeg drømte, jeg drømte -
       ja, de ere Propheter, der spaae deres Hjertes Bedragerier.""Men de Christne" blev Salamiel ved,
      "have omgjort deres Religions Lys til en Mordbrænderfakkel; paa Enden af
      deres Hyrdestav have de fæstet en Bøddeløxe; de
      fængsle og pine, de myrde og brænde - ej alene Fremmede
      - men deres egne Børn.""Det er da kun de romerske, Broder!" svarte Joseph."Fordi de ere de mægtigste" sagde Salamiel; "lad Protestanterne først faae Overmagten; de ville
      misbruge den, som hine."Joseph smilte, og trommede med Fingerne paa Bordet. "Nu er
      Du ogsaa Prophet!" sagde han, "og dine Drømme ere
      mørke. Lad os ikke alene betragte de Christnes Gjerninger! de ere ufuldkomne, som
      alt Menneskeligt: vi, vi fore Alle vild som Faarene, vi vendte os hver til
       sin Vej, siger Esaias. Men deres Religion! er den ikke en Datter af vores
      egen?""Hvorfor" raabte Salamiel "antoge
      vore Fædre den da ikke? Hvorfor blev den kun annammet af Fiskere, Bønder
      og Betlere?""Fordi" svarte Joseph "det var en
      Troe for Betlere, saavelsom for Konger; fordi de Lærde vare bedaarede af deres egen
      Viisdom; fordi vore Præster, de Rige og de Vældige drømte om
      jordisk Magt og politisk Glands og Storhed: vi saae ham; men der var ikke
       Anseelse, at vi kunde have Lyst til ham. Denne advarende Spaadom er forkyndet
      Aarhundreder før han kom."Der blev et langt Ophold. Salamiel gik hen til Vinduet, og saae ud i
      Natten. Joseph rejste sig og sagde: "Troe mig, Broder! dine
      Forhaabninger ere ligesaa dunkle som Natten hist ude, og ligesaa løse som hine
      Skyer, der forsvinde og komme aldrig mere igjen. Troe mig Salamiel! med
      vort Rige er det længe siden forbi; det gjenrejses ikke mere. Endnu er vi et Folk
      - desværre! men et Folk uden Land, et Samfund uden
      Samdrægtighed, et Selskab uden selskabelige Fordele og Rettigheder. Vort Rige er
      opløst - som alle andre paa Jorden: de staae til en Tid, og synke da i
      Gruus. Af deres Ruiner opbygges nye, for at friste den samme Skjebne. Kun eet Rige vil kunne
      bestaae, fordi det er et aandeligt Rige. Dets Grændser bestemmes ikke af
      Bølger eller Bjerge; det indskrænker sig ikke til eet Land, eet Sprog,
      een Lovbog. Det overskrider alle Grændser, og gjennembryder alle Skranker; thi
      Aanden kan ikke bindes med Lænker af Støv. Er dette Rige ikke allerede
      grundfæstet, da er alt en Drøm, og Gud har aldrig indblæst sin
      Aand i Menneskets Legeme."Salamiel traadte hen foran Broderen, og saae længe og taus
      paa ham. Derpaa foldede han sine Hænder, vendte sig og gik med sænket
      Hoved langsomt ud af Salen. Joseph stod endnu længe hensunken
      i Tanker; omsider udbredte han sine Arme, som til en Omfavnelse, saae op til Himmelen, og
      fulgte efter sin Broder.Den 16de November.En særdeles Følelse drager mig til disse Jøder. Oprigtige,
      ædeltænkende Mennesker! De lede ærligen efter Sandhed
      - Gud give, de maae finde den!Inat ventede jeg dem forgjæves. Da Midnatten var forbi, vovede jeg at tage Salen i
      Besiddelse; ja endog at medbringe min tændte Lampe - Lyset kan jo kun
      bemærkes fra Søen af.Jeg søgte at sætte mig selv i den gamle veemodige Stemning -
      det lykkedes ikke: jeg var altfor adspredt; min Sjæl var, saa at sige, deelt  mellem mangehaande, saare adskillige
      Følelser. Joseph og Salamiel,
      Sulamith og min Fader traadte - snart enkelte, snart samlede - op for
      min Indbildningskraft. Verden heroventil, Graven hernedentil droge mig vexelvis til sig: den
      Sidste grundede sit Krav paa min egen frivillige Beslutning; den Første
      stræbte at gjøre ældre Rettigheder gjældende. Ak! ere
      disse ikke forspildte? har jeg ikke for stedse frasagt mig dem, da jeg sluttede mit
      Testamente? Saaledes maae den Yngling være tilmode, som lukker den tunge Klosterport
      mellem sig og Verden, som ombytter den vide, skjønne Jord med den snævre,
      skumle Celle, og skjuler sit Hjerte med alle dets søde Følelser i
      Munkekappen.O du yndige, glæderige Jord! skal jeg saaledes skilles fra Dig?Den 17de November.Jeg kom for silde - dog ikke for silde; jeg har jo været i menneskeligt
      Selskab! jeg har jo seet, hørt gamle Bekjendte - O! enhver Bekjendt er
      mig eenlige Dødsfange en Ven.Der var allerede afspiist; de havde været sex ved Bordet; Stolene stod der endnu.
      Levningen af en Dyreryg og en Æblekage fik mine Tænder til at
      løbe i Vand. I mere end fem Maaneder har jeg levet af tørt og koldt Mad
      - Dampen af den varme vakte en næsten ubetvingelig Appetit: nu veed jeg,
      hvorfor Esau solgte sin Førstefødselsret.Jeg stod i Begreb med, som en Muus, at springe frem fra mit Hul, da jeg hørte
      Stemmer og Fodtrin i Corridoren. Det var Mikkel Skytte og den gamle Else - hende har de nye Herrer følgelig ogsaa
      beholdt; det er smukt af dem - Ogsaa Bellereine var der. De
      satte dem. Mikkel gav sig ifærd med Dyreryggen, Else med Kagen; Bellereine sprang op paa en Stoel
      ved Siden af Skytten. Jeg misundte dem alle Tre; ja, jeg misundte den stakkels Hund de
      halvgnavede Been, som Mikkel rakte den. "Der"
      sagde han, "du har Part i Bukken, du drev galant med ham, gamle Belle! og din
      Husbond skød ham accurat. Fanden staaer i den Jøde; han er
      næsten ligesaa god Christen som vi Andre, Else! han ryger sin
      Pibe, drikker sin Dram, og fletter hollandske Eeder af sig saa store som pommerske
      Bjelker.""Jeg kan bedre lide  Joseph end Salamier svarede Else, "han er altid mild og venlig,
      og han smiler endogsaa naar han skjænder, som sjelden skeer.""Men han kan inte skyde" sagde Mikkel, idet han
      satte en Flaske for Munden, "han er ligesaa dum paa Jagten som du, dit gamle
      Orgelværk! Giv mig et Stykke Kage!"Else rækkede ham et Stykke, han gav det strax til Hunden med
      de Ord: "der Bellereine! det er fordi det er
      dig.""Skam skulde slaae Ham!" raabte Else,
      "jeg troer Han gier Hunden Æblekage.""Det kommer deraf svarte Mikkel, "at salig  Johan - Gud veed, hvor han er - gjorde saa meget af
      den."En underlig Rørelse greb mig; det var førstegang i fem Maaneder at jeg
      hørte mit eget Navn. Kjere Mikkel! -
      tænkte jeg - vidste du, at jeg var dig saa nær, du sad vist ikke
      saa rolig. Og dog - dog kunde du maaskee ogsaa forraade mig. O, at jeg maatte have,
      blot et Par Øjeblikke, havt Hunden hos mig! hvor vilde jeg klappet den, talt til
      den, og kjælet for den! den skulde have slikket mine Hænder; dens
      Øjne, dens Hale skulde have sagt mig, at der endnu var et levende Væsen,
      som havde mig kjer."Det blev en dygtig Karl til at skyde, den samme Johan" fortsatte Mikkel; "alligevel det
      første han kom her, vidste han ikke enten Krudtet eller Haglene skulde
      først ned; men jeg lærte ham det. Det var ilde, han skulde saadan tage
      fejl med disse Penge af Kongens; men disse hersens Tydskere, de har den Teufel i
      Kroppen."Else tog sig en Priis, og sagde: "da spaaede jeg ved mig
      selv hvordan det vilde gaae; Herren gjorde jo alt for meget af ham, om det saa havde
      været hans egen Søn, Mikkel
      -?" hun saae spørgende og polidsk paa Skytten. Han tog sig en
      Slurk, og skottede fra Flasken hen paa hende: "Veed Hun Noget?" spurgte
      han langsomt."Hvad skulde jeg vide!" svarte hun; "men ellers kom han
      ligesom dumpende ned fra Himmelen, og Herren har jo været udenlands i sin Ungdom
      - de var saamæn heller ikke hinanden uliig af Ansigt.""Ikke heller af Sind" sagde Mikkel;
       "Johan var istand til at give Skjorten bort af Kroppen, og den Gamle gav jo
      Bønderne for lang Henstand med deres Skatter - det var maaskee hans
      Ulykke den; jeg er sommetider nær ved at troe, at Johan endda
      har været uskyldig.""Men da Herrerne deroverfra kom her for at eftersee Cassen, fandt de jo et Brev
      der, hvori han angav sig selv" svarede hun."Godt nok!" indvendte Mikkel; "men
      hvorfor rejste saa den Gamle?""Det veed jeg godt" sagde hun: "Den gamle vilde hen og see
      om han kunde bjerge Penge, inden Cassen blev efterseet. Kunde han det, saa havde Alt
      været godt; hvis ikke, skulde den Unge tage sig Skylden paa.""Hille den slemme Jøde!" raabte han; "hvorfra
      veed Hun alt det?""Det er kun Noget, jeg tænker mig til" svarte hun."Paa den Maade" sagde Mikkel, "var
      den Gamle jo Medvider? Hm! Fanden veed hvordan det hænger sammen.""Jeg kan da ellers sige Ham" vedblev Else,
      "at jeg engang uforvarende kom til at høre Noget af deres Discours: Vi
      maae rejse begge To - sagde den Gamle - Jeg bliver - sagde den
      Unge - ""Naa! og hvad saa meer?" spurgte Skytten."Saa hørte jeg Intet meer" svarte Else, "for Resten hvidskede de.""Hm!" sagde han efter nogen Betænkning; "der har
      Hun nok hørt fejl; Johan tog sig vel iagt for at blive
      - Naa! det skal være hans Skaal! Godtaar, Mosse Johan! og kuk engang ihvor du er!"Jeg veed ikke, hvorfra jeg fik det forfløjne Indfald; men jeg kunde ikke betvinge
      min Lyst til at blande mig lidt i Conversationen, og det var skeet, inden jeg selv vidste det:
      Jeg slog et Blad med Munden, og jog saa Proppen i Hullet. At Else gav
      et Skriig, Bellereine et Bjef, at en Stol faldt overende, og en Dør blev smekket i
      - det hørte jeg, og - ja i Sandhed! jeg loe: men
      forfærdedes i samme Øjeblik ved Lyden af min Stemme. Gud! er det muligt,
      i en Forfatning, som min, at være saa letsindig? For Opdagelse behøver
      jeg ikke at frygte, dertil ere de Begge for overtroiske; men at jeg kunde skjemte, jeg som
      allerede staaer med begge Fødder i Graven - dette har mig noget ret
      Gyseligt - Spøgelseagtigt. Dog - var det ikke snarere en dunkel
      Instinct, at jeg vilde jage dem bort, for at bemægtige mig Noget af Levningerne?
      - Himmel! hvor det smagte mig! og alligevel turde jeg ikke spise efter Hjertenslyst;
      formeget kunde have røbet mig arme Stakkel.Naar jeg ellers overtænker denne Samtale, bliver jeg ret underlig tilmode. Mit
      Offer er bragt; men Frugten synes ikke at ville modnes. Jeg bortslængte min egen
      Ære for at frelse en elsket Faders, og see! hans taber sig tilligemed min. Skulle
      dette være et Beviis paa, at Sandheden stedse maae følges, om den end er
      nok saa haard og bitter; og at endog den ædleste Løgn forfejler sin
      Hensigt?Hvor vanskeligt er det ikke at dølge eller forvandske Sandheden? den vil dog
      altid - heelt eller halvt - snart eller silde - for en Dag.Tør jeg glæde mig over det skaansomme Omdømme, jeg nyder,
      skjøndt jeg uden Nytte har søgt at forspilde det? at Rygtet er mere
      sandfærdigt end jeg selv? jeg veed ikke; men det veed jeg, at en ny og
      vældig Magt vil drage mig op af det Mørke, hvori jeg frivillig, men
      brødefri, selv har nedsænket mig.Sex Stole! hvem har siddet paa de fire? Coração! o! hvor svagt - hvor daarligt est du!
      -Den 18de Novbr.Vinteren begynder tidlig og stræng. Søen er lagt langt ud; og Isen er
      bedækket med Snee - maaskee der endogsaa er Spor. Virkelig! jeg seer en
      Harefod her tæt udenfor - ja! gaae du kun! for mig sidder du trygt i din
      Busk; jeg skal ikke mere efterstræbe dig, stakkels Morten! Jeg sidder selv og
      krøkker i mit forborgne Leje; jeg er ligesaa bange for Jægerne som du,
      skjøndt mit Afspring er vanskeligere at udrede. Hvor ganske anderledes var det
      forgangen Vinter! da vankede jeg fri og sorgløs omkring paa den nyfaldne Snee, og
      Nu! - Der kommer Nogen - tryk dig, stakkels Hare! - Det er Salamiel og Mikkel; de gaae virkelig paa Foden; de
      standse - den har gjort sin Lykke - maaskee sidder den i Flegbusken ved
      Hjørnet af Volden? - De gaae forbi - det knalder -
       Mikkel raaber: Apport! - God Nat, Morten! - O, jeg
      elendige Daare! skal da Alt hvad jeg seer og hører drage mig tilbage til den
      Verden, som jeg haver sagt et evigt Farvel?Evigt? - hvorfor da? Er min Fader død, hvad binder mig
      længere? Frygt for Døden? - er den vissere udenfor end her? Ak!
      værre end selve Døden er den Uvished, i hvilken jeg lever. Saa
      være det da fast besluttet; endnu fjorten Dage vil jeg udholde. Hører jeg
      forinden Intet fra ham, da sprænger jeg mit Fængsel. Een Dag i Frihed er
      kosteligere, end et Aar i Trældom.Den 19de Novbr.Det er hende! hun er her - har været her under Tag med mig i flere
      Maaneder. O! jeg har ahnet det; jeg har følt det, uden at vide det. Var det ellers
      muligt, at jeg saalænge havde kunnet udholde min piinagtige Forfatning.Denne Gang kom jeg betids. Brødrene havde nylig sat sig tilbords,  tilligemed Josephs Kone og tvende
      Smaadrenge; den sjette Stoel stod endnu ledig. "Hvor bliver Sulamith?" spurgte  Joseph: det skuddrede mig som et
      electrisk Stød. Da aabnedes Døren; hun traadte ind, og satte sig paa den
      ledige Plads. Jeg maatte holde mig fast, for ej at rulle ned af Løngangens
      Trappetrin.Hvor dejlig var hun, men ogsaa hvor bleg! ak! mon det er Tanken om mig, der har ombyttet
      Glædens røde Rose med Længselens hvide paa disse yndige Kinder?
      Og om det var - om ogsaa hun gik over til min Troe - hvad da? Hvo er jeg?
      en æreløs, fredløs Forbryder - o Gud! o Gud! nu
      først fuldbringes det tunge Offer - forbarm dig, og end mine Lidelser,
      inden min Haand væbner sig imod mit Hjerte!Den 20de Novbr.Endnu eengang vil jeg see dette himmelske Ansigt, og mætte mine Øjne
      med hendes Beskuelse. Endnu engang inden jeg siger Verden Farvel og gaaer didhen, hvorfra
      Ingen kommer tilbage, vil jeg sige hende - Formastelige! egenkjerlige Usling! hvad
      vil du? Rive hende med dig ned i haabløs Kjerligheds Afgrund? atter aabne et Saar,
      som Tid og Fraværelse maaskee allerede har tillukket?Nej! ene vil jeg lide; ene vil jeg synke i Forglemmelsens Hav; ingen Taare skal
      væde mit usle Støv! -Den 21de Novbr.Det er besluttet. - En barmhjertig Gud vil tilgive mig dette sidste forvovne
      Skridt; han vil lægge sønlig Kjerlighed og et ubesmittet Liv i den
      opstigende Vægtskaal, og samle mig med den Fader, for hvis Skyld jeg
      udøser mit unge Blod.Er jeg ikke allerede Dødsdømt? hvad gjør jeg Andet, end
      fuldbyrder den uigjenkaldelige Dom? Hvortil nytter, hvorfor udfordres en længere
      Marter? - naadige Fader! er det ikke nok!Min Befrier ligger for mig - den er beredt til at oplukke mig Evighedens Porte.
      Kun endnu eet Farvel til denne skjønne Jord! Endnu een Time vil jeg beskue det
      yndige Dagslys - min sidste Dag!Søen er tillagt. Den skinner, som et Spejl, i Morgensolens Straaler.  - Isen synger - der er en
      Skøjteløber derude. Jeg har ogsaa tilforn med ungdommelig Lyst tumlet
      mig paa den blanke Flade; dengang var min Sjæl ligesaa rolig og klar som den stille
      smilende Søe - Lyden nærmer sig - det er ham
      - det er Salamiel! med sammenslyngede Arme laverer han i
      vældige Svingninger. - Farvel, du sidste menneskelige Væsen,
      mine Øjne her faae at see! - Han løber lige hen mod
      Rørholmen; der er Væld underneden - et farligt Sted
      før Solhværv er gaaet. Jeg vil raabe til ham gjennem mit Glughul
      - han har hørt det - han standser, og seer sig om -
      nej! nu fortsætter han sit Løb - Himmel! han synker -Den 22de November.Pennen danser i min Haand - kan den vel Andet, naar Hjertet danser? - O,
      du naadige Gud og Frelser! hvorledes skal jeg dødelige Menneske bære
      saamegen Salighed?Da jeg krympede mig under Prøvelsen, da min svage Haand formastede sig til at
      ville gribe Hold i dit Tugtens Riis; da min Sjæl forkastede Haabet, og vendte sig i
      Fortvivlelse fra din Himmel - da var den allerede aabnet over mig, og
      Glædens Sol smilede over mit Fængsel.Kun endnu et Par Øjeblikke, og det Forfærdelige var skeet -
      men derfor sendte du mig en frelsende Engel; derfor maatte Salamiel ud
      paa Søen; derfor maatte Isen briste under ham - o Gud! hvor underlige ere
      dine Veje! de ere alle Kjerlighed.Nu først burde jeg bøde; men du straffer mig med Velsignelser
      - saa vil jeg da paalægge mig selv denne utilstrækkelige Bod:
      jeg vil løsrive mig fra saamange søde Omfavnelser, og tilbringe denne
      sidste Nat i mit Fængsel; med Angers og med Glædes Taarer vil jeg fuldende
      denne min Prøvelses Tid. Endnu en Nat vil jeg henleve i det Mørke,
      hvorfra din almægtige Haand udfriede mig.Jeg rev Lagnerne af min Seng, sprang op gjennem Løngangen ind i Riddersalen, ned
      af Vinduet. Salamiel kæmpede mod Vandene, der truede at
      opsluge ham; han brød Isen med sine Hænder, steeg og sank. Han raabte om
      Hjælp; men Ingen hørte ham; de vare Alle i den modsatte Fløj,
      som vender ind til Landet. Isen var svag; jeg kunde ikke komme hen til ham; men jeg bandt
      Lagnerne sammen, tilkastede  ham den ene Ende, og
      lagde mig fladt ud paa Isen: han greb fat, og jeg slæbte ham efter mig -
      han var frelst."Hvem er De, min dyrebare Redningsmand?" spurgte Salamiel, da vi stod paa fast Iis. "En Død, som frelste en
      Levende" svarte jeg, og drog ham med mig. Han rystede af Kulde og Mathed; jeg
      maatte næsten bære ham. Jeg kunde ikke forlade ham, før han var
      kommen ind.I Stuen sad Joseph og hans Kone ved Frokostbordet; Sulamith aabnede den modstaaende Dør - da begyndte Alt at
      løbe rundt med mig: Syn, Bevidsthed forlod mig - jeg besvimede.Da jeg vaagnede stod de alle Fire bekymrede ved min Seng. Mine Øjne faldt
      først paa Sulamith: hun var bleg som et Liig. Endnu
      før jeg vaagnede, hørte jeg, at Salamiel sagde:
      "En Hollænder er han; thi han svarte mig strax i dette Sprog; men
      hvorledes han er kommen her, det maae den Gud vide, der sendte ham til min Frelse."
      "Det synes mig" sagde Joseph, "at jeg
      skulde have seet ham før; hvor, kan jeg ikke mindes." Da var det, at mit
      Blik faldt paa Sulamith: en svag Rødme kom og forsvandt paa
      hendes Kinder."Hvem er De dog, kjere gode Menneske?" sagde Josephs Kone roligt og ømt. Jeg brast i Graad - jeg kunde ikke
      svare. Et Bud traadte ind og bragte et Brev - jeg skjulte mit Ansigt med Lagenet.Jeg fornam en Tunge paa min Haand, og en Piben. "Min Gud!" sagde en
      Stemme "Hunden kjender ham." Jeg slog Lagenet ned - Bellereine
      sprang op til mig.Der var ingen Anden i Værelset, end Salamiel og hans
      Svigerinde.Han traadte tæt hen til Sengen: "Hvo De endogsaa er," sagde
      han, "mit Livs Frelser kan uden Fare betroe sig til mig. De synes ikke at ville
      være kjendt; men ved den Gud, der brugte Dem som Redskab til min Redning! her har De
      Intet at frygte; og nærer De noget Ønske, som det staaer i menneskelig
      Magt at opfylde, da behøver De blot at yttre det."Jeg var i den piinligste Forfatning! jeg følte Trang til at betroe et Medmenneske
      min Hemmelighed; men det var ikke min alene. Hvormeget kunde jeg vel aabenbare? Enten min
      Fader var levende eller død, hans Rygte var mig lige helligt.Jeg mindes engang at have drømt: at jeg paa et Toug var steget op til Spidsen af
      et meget højt Taarn; foran mig var en uhyre uudgrundelig Dybde; og vende mig, torde
      jeg ikke - jeg omfavnede Kuppelen; 
      Touget forsvandt under mine Fødder; - jeg hang mellem Himmel og Jord i
      gruelig Dødsangest: ak! denne Drøm var et Varsel for min
      nærværende Sindstilstand. Længe torde den ikke vare.Joseph kom farende ind med Brevet i sin ene Haand; med den anden pegede
      han til Gulvet og raabte: "eet eeneste Ord! kom De dernede fra?" Jeg
      sagde Ja; men jeg skjalv som et Espeløv. "Nu saa være Gud
      højlovet i Evighed!" sagde han, kastede Brevet, omfavnede mig, og trykte
      et Kys paa min Pande: "Velkommen, Søstersøn!"
      jublede han; men hans Stemme bævede, hans Taarer trillede ned paa mit Ansigt.Hans Kone udstødte et Forundringsskrig; Broderen tog Brevet op. "Ja
       Salamiel! sagde han, sættende sig ved Sengen og holdende min
      Haand i sin, "læs du os dette Brev, hvis Indhold er os Alle, men
      især denne elskelige Ven, saa højst glædeligt - det
      er fra hans Fader!" Han læste."Meget ærede Hr. Svoger!""De vil med Rette undres over denne Overskrivt af en Mand, som hidtil kun har
      været Dem bekjendt af Navn. De vil tillade mig, med faa Ord at løse
      Gaaden.""Da jeg for nogle og tive Aar siden opholdt mig i Pengeanliggender her i
      Amsterdam, blev jeg hændelsesviis bekjendt med deres Søster Eva, som
      dengang var i Huset hos deres Morbroder. Vi fattede Godhed for hverandre, og i et svagt
      Øjeblik lode vi os henrive af vor gjensidige Tilbøjelighed. At deres
      Fader, formedelst sine strænge Religionsbegreber, aldrig vilde give sit Minde til
      vor Forbindelse, dette vidste min Kjereste alt for vel. Men haabende paa Fremtiden, stolende
      paa min taaleliggode Formuesomstændighed, og bestormet af min hæftige
      Lidenskab, foreslog jeg hende et hemmeligt Ægteskab og Flugt med mig til mit
      Fødeland. Hun indvilgede begge Dele; men Udførelsen maatte, formedelst
      væsentlige Hindringer, opsættes. Imidlertid begyndte hendes Svangerskab at
      blive synligt. Jeg bortførte hende og skjulte hende hos en Ven og Landsmand af mig,
      som var boesiddende i Rotterdam. Der blev hun Moder til en Søn, som i dette
      Øjeblik - Gud give levende - befinder sig paa Hald. Vor Flugt blev forberedet: et dansk Skib, som laae i Havnen, skulde
      føre os til mit Hjem. Min spæde Søn med sin Amme havde jeg
      faaet ombord, og ventede blot Natten, for at afhente hans Moder. Ak! da jeg kom, var hun
      forsvundet. Alle mine Eftersøgelser vare forgjæves; jeg maatte  føre vort Barn tilbage til min Ven. Han
      sørgede for dets Pleje og Opdragelse.""At deres Fader havde opdaget sin Datter Opholdsted, og overtalt hende til at
      vende tilbage, kunde jeg formode; men at han havde bragt hende til en Slægtning i
      Antwerpen, dette har jeg først nu faaet at vide; saavelsom, at han havde taget det
      Løfte af hende: at hun aldrig vilde søge nogen Gjenforening med mig
      saalænge hans Øjne vare aabne.""Efter to Aars frugtløse Søgen efter min forsvundne
      Kjereste rejste jeg til Danmark. Der underholdt jeg en bestandig Brevvexling med min Ven i
      Rotterdam. Han døde; men endnu forinden havde han anbragt min Søn paa
      van der Leetes Comptoir i Amsterdam, hvorfra jeg forgangen Aar lod ham
      komme til Hald.""Ulykkelige Omstændigheder, hvis nærmere Forklaring ikke
      hører herhid, foraarsagede, at jeg kom i et Par tusinde Dalers Cassemangel. Vel
      dobbelt saa meget havde jeg tilgode hos et Huus i Amsterdam. Jeg skrev; Huset havde gjort
      Opbud, og kunde ingen Penge afsende, men vilde jeg selv komme, eller skikke en paalidelig
      Mand, vilde Man see at gjøre Udvej.""Jeg maatte altsaa afsted. Men i det Fald, at Rejsen skulde vorde langvarig
      - som desværre ogsaa skede - og Cassen imidlertid blive
      undersøgt, var dog min Ære og mit Embede forloren. Da var det, at min
      ædle Søn tilbød sig at leve skjult og indmuret i en
      Løngang under Slottet, for at bringe Vedkommende paa den højst rimelige
      Formodning, at han var deserteret med Pengene.""Ved min Ankomst hertil, efter en lang og besværlig
      Søerejse, faldt jeg i en haard Sygdom, der i tre Maaneder berøvede mig
      Forstandens Brug. Ved min Opvaagen finder jeg: at deres Søster, min dyrebare
      trofaste Eva, er den, som har plejet, og - næst
      Guds Hjælp - reddet mig.""Efter deres Faders Død, forlod hun et Opholdssted, som vistnok ogsaa
      var ganske skjult for hendes Brødre, og blev igjen modtaget af Morbroderen; denne
      var Naboe til den Mand, som skyldte mig Penge.""Igaar blev vort, saa længe udsatte, Ægteskab endeligen
      fuldbyrdet. Og dette giver jeg mig nu den Frihed at tilmælde Dem, haabende: at De
      med deres Broder ville ikke ugunstig betragte dette Skridt af en Søster, der saa
      længe har været tabt for Dem, og som i  tive Aar har ved store Sorger bødet for en Brøde,
      hvortil hendes Hjerte forledte hende.""Men ak! vort arme Barn! mon han er endnu ilive? Vi sukke og bede hver Dag til
      Gud, at dette Brev dog ej maae komme forsiide. Naar De i en Baad sejler om til den
      østre Fløj, vil De tæt ovenfor Vandet finde et lidet firkantet
      Hul; derigjennem kan De tilraabe ham - Gud i Himmelen give, at han maatte svare Dem!
      Han vil da selv tilkjendegive Dem, hvor De kunne aabne for hans Fængsel. Svarer han
      Dem ikke, vil De i det nordøstlige Hjørne af Kjelderen finde en
      Qvadersteen betegnet med et Kors; derunderneden skal Muren brydes løs -
      jeg kan ikke skrive længere for Sorrig og Ængstelse.""De Penge, som manglede i Kassen, sender jeg med samme Lejlighed. Ville De
      behageligen tilstille Øvrigheden Samme, tilligemed ilagte Skrivelse, som ganske
      retfærdiggør min Søn - o! maatte det dog komme ham
      endnu tilgode!""Lever han, da ville De sige ham, med hvilken Smerte baade Fader og Moder
      længes efter ham.""O du naaderige Forsyn!" raabte jeg, "baade Fader og Moder!
      ja - jeg vil afsted!" Jeg sprang op. "Kjere Ven og
      Frende!" raabte Joseph; "vi ville Alle afsted;
      hav blot Taalmodighed i nogle Dage, saa følges vi ad. Vi længes ligesaa
      meget efter at omfavne en fortabt og gjenfunden Søster, som De en Moder. Hald er solgt, og hvert Øjeblik kunne vi vente
      Kjøberen for at modtage Skjødet." Som han talede,
      hørte vi en Vogn rulle ind i Gaarden. "Det er ham" sagde Salamiel, og begge Brødrene gik ud for at modtage ham.Endnu var mit Glædesbæger ikke fuldt. Jeg hørte et dybt Suk
      bag ved mig - det var Sulamith: hendes Øjne
      svømmede i Taarer, et veemodigt Smiil bævede om hendes Læber.Josephs Kone saae vexelviis paa os Begge. "Min
      Søster" begyndte hun, "har ogsaa en Hemmelighed, hvori jeg er
      eneste Medvider - mon den nu kunde løses?" Sulamith rødmede, og saae bedende paa Søsteren. Jeg ahnede min
      Lykke: "Ak!" sagde jeg "torde jeg haabe, at De endnu ikke
      havde glemt mig?" Hun svarede ikke; men Madame Lima pegte
      hen til et Vindue - ja i Sandhed! der stod min soleil brillant; jeg gjenkjendte
      Vasen paa de to brændende Hjerter. Jeg greb hendes Haand og trykkede den til min
      Barm: "Er jeg da ikke een af Deres nu?" hvidskede jeg, og
      læste strax Svaret i hendes kjerlige 
      Øjekast. "Og mere, end De maaskee troer" sagde
      Søsteren; "thi vi ere Alle bestemte paa at antage en Religion, om hvis
      Sandhed min  Joseph har overbeviist os." Jeg sluttede den
      Elskte i mine Arme, og trykte det første Kys paa hendes brændende Læber.Saa frydefuldt løser sig da min Skjæbnes dunkle, forvildede Gaade. Alt
      havde jeg tabt, endogsaa Haabet havde jeg bortkastet, og see! en kjerlig Himmel har givet mig
      Alt tilbage, og mere dertil: Ære og Frihed, Brud og Frænde, Fader og Moder
      - en Moder, som for mig ikke havde været til paa Jorden.Jeg vil slutte mine Lidelsers og Glæders Historie, og henlægge den her,
      hvor jeg tænkte at berede mig min egen Grav. Imorgen forlader jeg den; den skal
      tillukkes efter mig.Skal den engang i Fremtiden aabnes, da ville disse Blade maaskee komme en
      Mistrøstig for Øjne, og lære den: at Himlen har endnu Frelse,
      selv naar Haabet svigter det fortvivlede Hjerte.