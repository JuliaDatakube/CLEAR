Stakkels Louis!Bouchain, Maj 1816.Min kjere, trofaste Ungdoms-Ven! Saa hilser jeg Dig første Gang fra
      Scheldeflodens frugtrige Bredder!Hvad det dog er for en pæn Indretning med dette Postvæsen -
      sikkert, snart, for godt Kjøb at faae sine Breve expederede saa langvejs, hundrede,
      tusinde Mile vidt! Brevskriveriet selv ikke at forglemme! Det har ma foix ingen Flynder
      været, som først opfandt Bogstaver; jeg takker ham i hans Grav, hvor den
      saa ellers findes; for nu kan vi To dog imellemstunder raabe til hverandre, og meddele vore
      uforgribelige Meninger. Jeg kan virkelig indbilde mig, at vi ere ganske nær sammen:
      Skillerummet er i Grunden slet ikke større end Gitteret, hvorigjennem jeg stundom
      discourerer med en lille Novice.Hvad det nu var, jeg vilde sige: i det Øjeblik jeg satte Pennen til Papiret
      fremkogler den - liig en Troldmands magiske Kjep - hine gamle Historier
      fra vor Barndoms sorgløse Samliv, hine Begivenheder, hvis Vigtighed og dybe
      Betydning Ingen uden Du og jeg indseer. Jeg er nu stemt accurat som dengang vi, efter flere
      Aars Adskillelse, mødtes i Kannikestræde: Du kom fra Skolen derover for
      at blive Student - jeg fra Academiet. Hvor Kjæften løb paa os,
      da vi vare komne ind paa dit Værelse, og havde sat os vis à vis, som vi
      Franskmænd sige: "kan Du huske dengang og dengang? da vi havde knebet
      Kirsebær, og vore røde Fingre forraadte os? og da vi fiskede Hundestejler
      i Møllebækken, og Du gik ned paa Hovedet? og da vi gjorde
      Kirkenøglen til en Kanon, og fik Kallevaps for vore Forsøg i
      Ingenieurvidenskaben? og da Du, og da vi, og da jeg, og da Du" - og saa
      fort videre hen ad Vejen. Eh bien! en fin! - som vi sige her i Bouchain -
      nu vil jeg igjen begynde med noget af det Gamle! Kan Du huske Emigranten, vor
      første franske Sprogmester og Tegnelærer, pauvre Louis, som han kaldte sig selv? Kan Du huske hvordan vi løb ud for at
      møde ham, naar han skulde komme fra R******? Jeg synes, jeg endnu grandgivelig seer
      ham marscherende ned ad Præstegaardsbakken  i sin lange mørkgrønne Frak, der stedse aaben svajer til
      Højre og Venstre, som om han kastede Skjødene tilside med sine
      skjæve Been - om Forladelse! jeg mener just ikke skjæve Been;
      men Du husker maaskee, hans Knæer sad lidt indad; det klædte ham ellers
      godt, naar han gik. Hatten - lidt gammel og slidt var den, saavelsom Frakken
      - sad altid højt op i Nakken og ned i Panden, lidt paaskraa over det
      venstre Øje, og skjulte Ansigtet lige til Næsetippen, da han
      næsten idelig saae nedad for sine Fødder; engang imellem saae han op; men
      i selvsamme Øjeblik ned igjen, ligesom En, Solen skjærer i
      Øjnene. Et lille smækkert Spanskrør var i uafladelig
      Bevægelse foran ham, som om han fejede mellem Mygsværme. Husker Du hvor
      bange vi blev for ham, den første Gang han kom til os, og vi vare ene i Stuen? Hans
      store Figur, og martialske Holdning, hans mørkladne barske Aasyn, som et tykt sort
      Halsklæde gjorde endnu skurniere - alt dette imponerede os ganske
      betydeligt. Men da han saa talte til os - hvilken Forandring i dette
      Grenadeergefjæs! hvor han plirede venligt med sine smaae brune Øjne! hvor
      trohjertigt han smilede! hvor sødt, hvor indsmigrende lød hans
      "mes Petits!" Det er dog sandt: en Franskmand kan ret stjæle
      Børne- og Kvinde-Hjerter - Mændenes med, kan jeg troe: din
      Fader havde neppe talt ti Minutter med ham, før de begge To bleve ganske fidele,
      som Burschen siger. - Det var Mandag og Fredag han skulde give os Lectioner; disse
      to Dage kom snart til at rangere over Søndagen i vores Almanak, saa glade vare vi
      ved vor petit Louis, som vi kaldte ham. Erindrer Du, hvor veemodigt han
      ofte smilte ad os, naar vi sprang ham imøde, greb fat i hans Kjoleskjød,
      og trak ham ind efter os? Bien venu, petit Louis! raabte vi til ham
      - pauvre Louis! sukkede han, og Taarerne spillede i hans
      Øjne, Hatten skred ned over Næsetippen, og Hagen ind i det sorte
      Halsklæde. Men vi havde ingen Sands for hans Sorger - vi kjendte jo endnu
      ingen selv. - Vite, vite! skreg vi, og slæbte afsted med ham; og saa greb
      han os i sine stærke Arme, og rendte ned ad Bakken med os, som en Kakkerlak.Kan Du huske dengang han tog os med ud at see paa Mynstringen? da var han ikke pauvre Louis; hvor Alting loe og spillede paa ham! hvor han brystede sig
      - nikkede - slog Takt med Foden og Spanskrøret -
      "han har vist selv havt et Regiment at commandere" sagde Een, der stod
      noget fra os; "Cavallerist er han" sagde en Anden, "for han
      skræver lidt i sin Gang.". Obersten kom hen og spurgte: "Naa
      Hr. Louis! hvad synes De?" "Ah, mon
      Colonel!" svarede han, "braves Garçons! Dykti
      Kænnæk!" Men jeg glemmer aldrig dengang vi havde lært
      Marseillanerhymnen over i S*******, og tog marscherende imod ham med vort skingrende:
      "allons, enfans de la patrie! le jour de gloire est arrivé"
      - "Foudre!" sprudede han forbittret, og det var virkelig, som
      om der foer smaae Lynglimt ud fra hans Øjne. Vi bleve forskrækkede, og
      holdt inde baade med Sang og Marschering. Men hans Vrede var kun en kort Overgang, en
      pludselig Overraskelse. "Inte syng!" sagde han alvorlig, veemodig og
      næsten bedende: "Slem Vis! mekket slem pour pauvre Louis!"Naar jeg siden har tænkt paa vor stakkels Louis, er det
      kommen mig for, at han maa have været noget Stort før Revolutionen
      - en Duc maaskee; hans Navn kan ikke have været ukjendt eller ubetydeligt,
      siden han ansaae for nødvendigt saa strængelig at holde det skjult; thi
       Louis kaldte han sig jo kun efter sin ulykkelige Konge. Hvad om han
      var Roland? Der fortaltes rigtignok, at han havde ombragt sig selv, da
      han hørte, at Hustruen havde udaandet sin Romersjæl under Robespierres
      Guillotine; at han blev funden død paa en Vej - men hvem veed?
      - Siden jeg er kommen til hans Fædreland tænker jeg ofte paa
      ham; og hvergang jeg seer et Menneske i en lang grøn Frakke, og med Hatten ned i
      Øjnene, maa jeg hen og kikke ham op i Ansigtet. Er han ilive, og jeg
      mødte ham, kunde jeg bestemt kjende ham igjen. Han staaer livagtig for mig,
      saaledes som han saae ud den sidste Gang han var hos os, og kom for at tage Afsked: han havde
      faaet en pæn hvid Piquets Vest paa, et hvidt Halsklæde, og en stor
      Brystnaal i Kraven, og var overordentlig exalteret. Han snakkede, loe, demonstrerede, sukkede,
      græd - det gik Alt imellem hinanden. - "Adieu, mes
      amis!" ja da græd vi Allesammen; vi To kunde ikke komme fra ham, vi
      fulgte ham lige til Porten i R******. "A-di-di-dieu-Lu-lu-u-is!" Vi
      kunde ikke fatte os den hele udslagene Dag: Stylterne kom ikke igang før den
      næste, Norbaggen hvilede sig i hele to, og Dragen blev hængende i den
      store Æsk Natten over, og spoleret af Regnen. - Adieu, pauvre Louis! -Jeg lever forresten saa là là. I Førstningen var alt Nyt;
      men nu, jeg har seet, hvad her er at see, kjeder jeg mig tit nederdrægtigt. De Andre
      skyde Kaniner; men Jagt er ikke min Sag. Jeg kommer i et Par Huse, hvor der er ret vakkre
      Piger; dem passiarer jeg en Timestid med; men det bliver Man ogsaa kjed af i Længden
      - at sige naar Man  ikke er forelsket, og
      den Maladie kjender jeg, Gud skee lov! ikke. Det er ellers Fanden til Tøser de
      franske - nævne Alting med sit rette Navn - reent ud; der er
      ikke et Ord i det hele Lexicon Tabuh for dem. Naar vore Damer vilde synke i Jorden af
      Skamfuldhed, saa staae de ret op og ned, og veed af ingen Verdsens Ting. Jeg gaaer og
      spadserer med en syttenaars nysselig Pige i Haven - hun bryder af midt i en Periode:
      "hvor vil De hen, Mademoiselle?" spørger jeg;
      "à la chaise percée" svarer hun ganske ugeneert;
      hopper ind, hopper ud igjen, tjatter til Borden af sin Kjole, og -
      fortsætter Samtalen. - Og med alt dette, du Præst! ere de saa
      kydske som Maanen - jeg troer næsten det er fordi de snakke saa frit, og
      intet Forborgent har at rødme over.Naa! om et Qvarteer skal jeg paa Vagt. Faaer jeg ikke Andet at bestille, skal jeg snart
      skrive Dig til igjen. - Adieu, Sjæleven!Bouchain, Juni 1816.Jeg har ham! jeg har ham! pauvre Louis, petit Louis, cher Louis! - Ecoutez! nu skal Du bareste
      høre!Der er en Familie her i Bouchain, charmante Folk, som jeg tit
      besøger; Man lider mig ret godt der for mit Snakketøj. For en tre Uger
      siden er Husets Damer - Mama og to Døttre - formerede med en
      lille forvildet Frøken fra Landet, en vittig Carnaille. Inden en halv Time vare vi
      To saa fortrolige, og skjændtes som om vi havde været Mand og Kone i tre
      Uger. Hun paastod, at alle Mennesker i Danmark komme til Verden med Træskoe, at vi
      boe i hule Træer, spise Agern og Ulvekjød, og at enhver nygift Kone faaer
      en Dragt Prygl i Morgengave af sin Mand. Jeg bejaede det Altsammen, og forøgede end
      ydermere dette smigrende Malerie med adskillige lyse Penselstrøg. Jeg fortalte
      hende: at alle vore Fruentimmere kunne tale lige fra Fødselen af; men at de maae
      bære Mundkurv, som kun aflægges medens de spise og sove; at de dog have
      een fri Snakkedag om Maaneden, som alle Mandfolk da tilbringe under aaben Himmel; men at dem i
      Fisketiden ingen tilstaaes, da Silden ellers vilde blive forjaget fra Kysterne. Nu var
      Conversationen i fuld Gang; det gik Slag i Slag; de andre Tasker loe, klappede i
      Hænderne, æggede og opmuntrede os. Jeg har aldrig havt en interessantere
      Underholdning. Du kan sagtens vide, at jeg kommer der saa ofte, jeg har Lejlighed.  Forleden Dag tager Louise -
      saaledes hedder Landsbypigen - imod mig med en dansk Hilsen: "Godda min
      Ær! ar di sovett vel?" Behagelig overrasket svarer jeg i samme Tungemaal;
      men hun erklærer, at hendes Sprogkundskab ikke strækker sig videre. Jeg
      tilbyder min Underviisning; hun tager mod den - dog først efterat jeg har
      maattet forsikkre hende, at det Danske ikke skal fordærve hendes Taleorganer, eller
      tage Faconen af hendes lille franske Mund. - Heloise og Antoinette ville ogsaa med. Det skal Altsammen drives efter en ny Methode,
      l'enseignement mutuel (indbyrdes Underviisning) og Louise
      være Bihjælper. Der skal vælges en Læsebog. Jeg
      foreslaaer Paul et Virginie; men den forkastes som altfor tydsk, altfor melancholisk. Corinna
      har samme Skjæbne - den er for engelsk. Endelig bliver Stella eenstemmigen
      valgt; og nu gaaer det rask: mine vakkre Elever gjøre enorme Fremskridt.Allerbedst som jeg igaar giver min Time, siddende med Ryggen imod Døren, de andre
      Tre foran mig, udstøder Louise et Skrig, springer op, og
      kaster sig om Halsen paa en Mand, der staaer bag ved mig. I Førstningen kan jeg
      ikke see hans Ansigt; thi hun bedækker det med sine Kys; men han er gammel
      - hans hvidsprængte Haar blander sig med hendes mørkbrune
      Lokker. Det er hendes cher pere: det er - vor pauvre Louis!
      Jeg kjender ham paa Øjeblikket. "Med Tilladelse, min Herre!"
      siger jeg, "har De aldrig været i Dannemark?" -
      "Jo!" -"I R******? i Aarene nogle og
      Halvfems?" - "Ja!" - "Husker
      De da ikke deres petit Chretien?" - "O mon Dieu!"
      raaber han, og omfavner mig - indarmer mig; thi saaledes
      udtrykkes nærmest det franske inderlige, stormende embrasser.Han kunde huske Alting. Frits! Han spurgte efter Dig, efter din
      Fader, efter Jesper Degn med den lille snollede Paryk, efter vor arrige
      Huusholderske - tykkeh Satann, som han kaldte hende
      - efter Morbærtræet udenfor Haugestuedøren, og efter
       Peer Kudsk, som altid titulerede ham Hr. Laadvig! Og hvor den gamle Mand var glad ved mig! Louise loe med
      Taarer i Øjnene - jeg havde aldrig troet, at det forvildede Dyr kunde
      græde - og saa sang hun med comisk Rørelse: ou peut on etre
      mieux etc.* I Sandhed det forekom mig, som om der pludselig var knyttet et
      Slægtskabs-Baand mellem hende og mig: saa * "Hvor mon Man
       bedre er, end blandt sine Slægt og Venner?" - Gammelt
       Syngestykke. nær som et hængende Haar havde
      jeg omfavnet og kaldt hende Søster.Han er kommen for at hente Louise hjem, og vilde have været
      bort igaar; men for min Skyld blev han til idag. Jeg kommer just nu fra at have fuldt dem
      tilvogns. Hm! jeg er halv flau, naar jeg tænker paa, at jeg lod ham rejse, uden at
      faae det allermindste pillet ud af ham om Fortiden, da han kom gaaende paa sin Fod til
      R******: hvorfor han emigrerte? hvordan han nu er kommen til den forfløjne Datter?
      etc. Men jeg faaer ud at besøge ham! han boer kun en Par Timers Vej herfra, og bad
      mig selv ret indstændig derom - hun med, kan jeg troe: "De har
      endnu ikke lært mig en dansk Arie?" sagde hun, "jeg gad dog
      vide, hvordan det vilde klæde mig at synge Barbarisk?" Hm! det er
      naragtigt: jeg kan ikke egentlig sige, at jeg - saadan - ja, nu veed jeg
      snart ikke, hvad det var, jeg vilde sige. Jeg interesserer mig rigtignok for hende, forsaavidt
      hun er interessant at tale med; men forresten er hun mig ganske ligegyldig. Følelse
      har hun vel; men den bliver reent overdøvet af hendes umaadelige Leen, den drukner
      i bare Vittigheder, Da hun omfavnede sine Veninder til Afsked, tindrede der et Par Taarer i
      hendes Øjne; men til mig sagde hun blot, med et let og flygtigt Smiil:
      "adieu, min gothiske Ven!" "Adieu, min franske
      Spirrevip!" tænkte jeg; og "Levvel, min danske
      Ven!" siger og mener din trofasteChristian.Bouchain, Juli 1816.Siig mig engang, gamle Frits! hvad er Melancholie? Dersom det er
      denne hersens Benouelse, jeg nu undertiden sporer, saa maa jeg tilstaae: jeg kan ganske godt
      lide den. Veed Du hvad, Frits! Det er ret interessant at være
      melancholsk; dog troer jeg, at det bør ikke vare for længe ad Gangen, for
      saa forfalder Man let til Tænkning, Poesie og alskens forfængelige
      Speculatser - Man kunde ogsaa allenfals brække Halsen, forudsat at Man i
      Melancholie er genegen til at løbe sin Pande mod et Huus, et Træ, eller
      mod en Andens Pande; eller og at hænge sig over paa Rygningen af Stolen, for
      gyngende at betragte Maanen. Igaar Aftes dejsede jeg saaledes baglænds ned og
      brækkede Bagbenet - af Stolen. - Jeg vil næsten troe,
      at det er et usundt Sted,  hvor han boer vor gamle
       Louis; thi det er egentligen først siden jeg var derude, at
      jeg sporer hiint Hang til Eftertanke og stille Maanebetragtninger; men saa skal F -
      stop! jeg veed, Du kan ikke lide den Banden; og vores Armee er ligesaa slem dertil, som den,
      Oncle Toby stod ved; det maa være endemisk i Flandern.
      Egentlig vilde jeg sige, at - nu har jeg min S - min Troe! glemt hvad det
      var, jeg vilde sige.Jo! nu veed jeg omtrent, hvad det var: jeg vilde fortælle Dig Noget om Rougemont.Saasnart min kjere Louis var rejst, blev jeg betaget af en saadan
      Længsel efter ham; at jeg tre Dage efter reed derud med en Vejviser i Spidsen. Om
      Stedets Beliggenhed kan jeg ikke sige Dig Andet, end at der var en stor Hauge med mange
      Træer i, og at Louise sad paa en Bænk indenfor
      Stakitporten og saae ud paa Vejen. Da hun blev mig vaer, sprang hun op, aabnede Laagen, tog
      mig under Armen, og dandsede med mig op til Huset. Gamle Louis tog mod
      mig i Døren, og plirede saa venligt med sine smaae brune Øjne, at jeg
      ikke kunde bare mig for at falde ham om Halsen.Hvilken Gjæstfrihed, hvilken Hjertelighed er dog ikke disse Franskmænd
      medfødt! Jeg var som en gammel Ven - som en Søn af Huset: Man
      vidste ikke, hvor godt Man vilde gjøre det. Fader og Datter firmede omkring mig:
      han kom med en Stol, hun med en Præsenteerbakke; han stoppede mig en Pibe, hun
      tændte den ved Solen. Og saa kom hans Kone - veed Du hvad Frits! hun ligner bestemt min salig Moder; naar jeg ellers havde
      været vant til det - men det bruges nu ikke i Danmark - kunde
      jeg gjerne have knælet for hende, saa ærværdig forekom hun mig,
      ikke formedelst Alderen - thi hun er endnu ikke langt over de Fyrgetyve -
      men formedelst en vis Højhed, Anstand og Værdighed i hendes Aasyn og hele
      Væsen.Efter en Times levende Samtale gik Damerne bort for at besørge Middagsmaden.
      "De er en lykkelig Mand, min Herre!" sagde jeg. Taarerne traadte ham i
      Øjnene; han saae taknemmeligt og fromt mod Himlen. "Gud har mangefold
      erstattet mig mine Ungdoms Lidelser!" svarede han. "Kom!"
      vedblev han, efter et Ophold, "jeg veed, De har et deeltagende Hjerte; kom! mens vi
      ere alene skal De høre min Historie." Han førte mig ud i
      Haugen, og fortalte Følgende."I dette Huus er jeg født; i denne Hauge har jeg plukket de
      første Blomster, og fanget de første Sommerfugle. Nu boer jeg her
      tilleje;  skjøndt alle disse Ejendomme
      have tilhørt mine Forfædre igjennem flere Aarhundreder.""Jeg var eneste Barn, tilkommende Herre af Rougemont, hvortil dengang
      hørte trende folkerige Landsbyer. Min Moder var død, før jeg
      kjendte hende, og min Fader forblevet Enkemand; han kunde ikke afsee mig, og derfor blev jeg
      hjemme til mit sextende Aar underviist i Sprog, Mathematik, Tegning og alle legemlige
      Færdigheder. Haugen var min Legeplads, og Skovriderens Datter Annette min eneste Legecammerat, Hendes Fader boede i hiint lille Huus udenfor Haugen.
      Dengang laa det ved Indgangen til en Dyrehauge, som strakte sig lige til Skoven; men
      Dyrehaugen er forlængst tilintetgjort: Indhægningen er nedrevet,
      Træerne fældede, og nu seer De kun Enge og Kornagre, hvor det fordum
      vrimlede af store Dyr.""Haugens Grændser - om hvilke det heed: hertil skal Du komme
      og ikke videre! - vare betegnede med en tæt Hække, og udenfor en
      temmelig dyb og bred Vandgrøvt. Engang stod jeg her, som halvvoxen Dreng, og
      adskilte de tætbeløvede Grene med mine Hænder, for dog i det
      mindste at see mig om i Verden. Paa den anden Side sad Annette - fire Aar yngere end jeg - og flettede en
      Blomsterkrands. Jeg raabte til hende - hun svarte - og snart var en
      Samtale i Gang. Den endtes med, at jeg bad om Krandsen: hun kastede den til mig over
      Hækken. Jeg satte den paa mit Hoved, og gik ind med Hatten i Haanden.
      Næste Dag paa samme Tid var jeg atter ved Hækken - Annette paa Engen ligeoverfor. Vi snakkede endnu længere sammen,
      og gjorde ved Adskillelsen den Aftale, saaledes hver Dag at mødes. Et Par Uger
      fortsattes disse Stevnemøder. Jeg plukkede af Haugens skjønneste
      Blomster, og kastede dem over til hende; hun sendte mig dem tilbage i Krandse. "Kom
      over til mig!" sagde hun en Dag. "Jeg maa ikke," svarte jeg;
      "men kom Du til mig!" "Jeg kan ikke," sagde hun,
      "Grøvten er altfor bred." Jeg banede mig en Vej under
      Hækken, og saae at hun havde Ret. Hvad var her at gjøre? Jeg grundede
      forgjæves den hele Dag - om Natten udfandt jeg det: en Fjæl
      maatte lægges over Grøvten. I Gartnerhuset fandt jeg een,
      slæbte den hen til Stedet, og fik den med Annettes
      Hjælp lagt over det Vand, som adskilte os. Jeg traadte ud, rakte hende Haanden, og
      snart stod hun hos mig inde i Haugen. Hvilken Glæde! op ad een Gang og ned ad en
      anden, fra Løvhytte til Løvhytte, fra Blomst til Blomst! Med
      Skjørtet fuld satte hun sig paa en Græsbænk, og bandt
      - jeg plukkede  Kirsebær, og
      puttede hende i Munden. - Tilgiv mig, min Herre! at jeg opholder Dem
      saalænge med Begivenheder, som maaske kun interessere mig selv; men De vil undskylde
      mig, naar jeg siger Dem: at min Kone - det er den lille Annette. Her er det Sted, hvor jeg lagde Fjælen over Grøvten; netop
      der krøb vi under Hækken; af hiint store Kirsebærtræ
      - det var dengang kun lille - plukkede jeg Bær til hende; og
      derunder var den Græsbænk, hvor min Fader førstegang traf os.
      "Hvem er Du?" sagde han. "Jeg er Annette," svarede hun, og blev ved sit Arbejde. Glutten behagede ham; han
      tillod mig at lege med hende et Par Timer hver Dag.""Vi legede sammen i sex Aar; vi arbejdede ogsaa: hun lærte mig at binde
      Blomsterne - jeg lærte hende at tegne dem. Min Fader fattede saadan Yndest
      for den Lille, at han lod hende tage Deel i mange af mine Underviisninger - saameget
      heller som jeg i hendes Nærværelse viste mig langt flittigere, end naar
      jeg var ene. Saaledes lærte hun Fransk, Italiensk, at skrive, tegne og spille paa
      Guitar - langt meer end en Skovriders Datter dentid havde godt af at vide. Uden
      denne Revolution, som rystede hele Verden, skulde en saadan Opdragelse have været
      hendes Ulykke.""Jeg gik i mit syttende Aar - jeg maatte ikke længere
      være Barn. Jeg skulde træde i mine Forfædres Spor paa
      Ærens Vej; jeg skulde løfte deres Sværd for min Konge. Siden
      Slaget ved Minden, hvorfra min Fader hjembragte en stiv Arm, havde han
      ophængt det paa Charosternes uplettede Skjold. Nu rakte han
      mig det med de Ord: for din Konge, dit Land og din Ære!""Jeg kom til Brienne, og var i tvende Aar Cammerat med et
      Menneske, der siden satte Bourbonnernes Krone paa sit Hoved. Jeg gik derudfra som Lieutenant
      ved et Cuirasseerregiment, der ikke havde Andet at bestille, end at ride fra een Garnison til
      en anden. Saaledes henrandt syv Aar af mit Liv, om hvilke jeg ikke kan fortælle Dem
      Andet, end at jeg hver Maaned regelmæssig skrev til min Fader, tænkte tit
      paa Rougemont, og stundom paa Annette; deelte min Tid mellem Excercits
      og Læsning; deelte Pung, men ikke Udsvævelser med mine Cammerater.""Efter otte Aars Fraværelse gjensaae jeg mit Fødested.
      Regimentet var da forlagt til Rouen, og jeg erholdt fire Ugers
      Permission. Hvem skulde jeg her først møde, uden Annette? Hun var paa Slottet som Gouvernante for to forældreløse
      Niecer, som min Fader havde taget  til sig. De gik
      spadserende paa Vejen hist. Jeg kendte slet ikke min Barndoms Legesøster; hun var
      nu voxen, en stor og majestætisk Skabning, i sin Ungdoms fulde Flor, og dertil
      standsmæssig klædt; men hun kjendte mig, og hendes Rødmen
      viste, at hun ofte maatte have tænkt paa mig. Hvad skal jeg sige Dem, min Herre? De
      kan selv gjætte det: inden de fire Ugers Forløb conjungerede vi Amo*
      igjennem alle tempora. Vi begyndte med Præteritum - Fjællebroen,
      Blomsterkrandsene, Kirsebærrene o.s.v., formerede deraf et himmelskjønt
      Præsens, og standsede først ved Futurum, da den gamle Baron Bethune de Charost overraskede os i Participio** med Mund til Mund og Barm
      ved Barm.""Han lod, som om han Intet havde seet, og kaldte paa mig. Jeg fulgte ham i
      ængstelig Forventning. Først i Stadsestuen mellem mine
      Forfædres Billeder standsede han, og vendte sig mod mig. "Louis Bethune de Charost!" sagde han: "Du kan ikke ægte Skyttens Datter, og Du maa
      ikke forføre en uskyldig Pige! Gaae, lad din Hest sadle, og rid strax tilbage til
      din Garnison!" - Jeg adlød - jeg kyste hans Haand,
      og forlod Rougemont, uden at have taget Afsked med Annette.""Revolutionen tog sin Begyndelse. Kort efter min Tilbagekomst til Rouen bleve Notablerne sammenkaldte. De kjender vist saameget til hiin
      frygtelige Begivenhed, at jeg i min Fortælling kan indskrænke mig til det,
      som umiddelbart vedkommer min egen Skjæbne. Mit Regiment, der talte lutter
      gammeladelige, ægte royalistiske Officierer, blev opløst. Jeg drog hjem:
       Annette var ikke mere i Rougemont; min Fader havde forlængst
      skaffet hende en meget fordeelagtig Hovmesterindeplads i Arras. - Urolighederne
      tiltog; Emigrationen var allerede i fuld Gang. Mange Adelsmænd kom paa deres
      Udvandring til Rougemont, og raadede min Fader at følge Strømmen. Men
      han var ikke til at overtale; han ansaae Uvejret for en blot forbigaaende Byge; han ahnede
      ikke, at det var en Landtorden, hvis Rædsler og Ødelæggelser
      skulde strække sig over den halve Verden. Et pludseligt Lynglimt aabnede hans
      Øjne; men kun for at vise ham den Afgrund, det nu var for silde at undflye."En Morgen vækkede Man mig med den Tidende: at Gaarden var * Jeg
       elsker.** Elskende. omringet af Bønder og Andre, der saae
      ud som Kjøbstædpøbel. Jeg kastede mig i Klæderne,
      greb mine Pistoler og min Kaarde, og ilede ned. Min Fader mødte mig
      ubevæbnet i Vestibulen. "Læg dine Vaaben bort, Louis!" sagde han, "her kan intet Forsvar finde
      Sted; vi maae tale os tilrette!" Jeg fulgte ham ud paa Trappen, mod hvilken
      Oprørshoben trængte frem, under Sang og Skraal; vi bemærkede i
      den flere af vore egne Bønder. "Børn!" sagde min
      Fader, mildt og roligt, "hvad ville I?" "Dit aristokratiske
      Blod!" lød en Stemme midt inde fra Flokken. "Mit
      Blod" svarte han "har jeg offret mit Fødeland i mine
      stærke Dage; nu er jeg en Invalid; ville I have mine forskudte Lemmer, saa tag dem;
      men skaan min Søn!" Oprørerne begyndte at skamme sig, de
      Forreste trængte lidt tilbage, da lød atter hiin Røst:
      "Ned med Tyrannen!" "Lebon!" raabte min Fader, "var jeg en Tyran, da jeg
      eftergav jeres Fader alle hans Restancer? og da jeg laante ham Sædekorn, som jeg
      aldrig har krævet tilbage?" "Det er sandt han
      siger!" lød en anden Stemme; "han har aldrig været
      os en stræng Husbond." "Hvishvas, Nonsens!" skreg
       Lebon, "Alle de Adeliges Dyder ere kun glimrende
      Laster!" Et vildt Bifaldsbrøl fulgte dette Indfald.
      "Gjør nu kort Proces!" lød det igjen,
      "stød ham ned! han spiller under Dække med Capet og den østerrigske Tæve."* "Lad saa
      Loven slaae ham!" sagde en Anden; "lad os føre ham og hans
      Hvalp til Arras! der er flere af den Ulveyngel!" Dette Raad blev eenstemmigen
      antaget: en Deel omringede os, og førte os bort; en anden trængte ind i
      Huset, og udplyndrede det. - "Paa Vejen til Arras vare vi ofte i Fare for at blive
      myrdede; men den, som havde raadet at fængsle os, og i hvem vi gjenkendte een af min
      Faders forrige Tjenere, gik bestandig nær ved os, og holdt den rasende Hob tilbage
      med den Forestilling: at vi vilde vorde offentlig henrettede og saaledes yde Folket en
      værdigere Hævn.""To lange sørgelige Aar tilbragte vi i Fængslet. Imidlertid
      havde Anarchiet rejst sin blodige Throne, Guillotinen, over hele mit ulykkelige
      Fædreland. Conventet rasede, og udsendte sine Bødler fra Paris til alle
      de andre større Stæder: til Arras kom Lebon, dette
      afskyelige Uhyre, hvis Navn aldrig vil glemmes i denne Stad, saalænge den endnu har
      een Steen paa den anden. Fængslerne fyldtes; Mordmaskinen blev oprejst, og begyndte
      sit blodige Arbejde. Hver Dag * Autri-chienne. hentede den nogle af Fangerne, og andre kom i
      deres Sted. Min Fader og jeg havde af Arrestforvareren lejet os et særskilt
      Værelse; thi vi havde førend Bortførelsen fra Rougemont
      hemmelig forsynet os med Penge.""En Morgen, da jeg som sædvanlig, kom ind i det almindelige
      Forsamlingsværelse, for at tage Afsked med de Dødsdømte, og
      lede efter Venner eller Bekjendte blandt de Nysankomne - faldt mine Øjne
      strax paa een af de sidste: det var Annette! Jeg trængte mig
      hen til hende - hun sank med et Skrig til mit Bryst. "Døden,
      min Elskede!" raabte jeg, "gjør os nu Alle lige! Nu er Du min
      for evig -" "- for Evigheden!" hvidskede
      hun. Ulykken hærder ofte; men den kan ogsaa blødgjøre og
      forædle: Man omringede os med Deeltagelse, med Lykønskninger og
      Beklagelser."Arme Pige!" sagde jeg, "hvad er din
      Brøde?" "At jeg elsker Dem" svarede hun.
      "Kom med til min Fader!" raabte jeg "nu vil han velsigne sin
      Søns Elskede. Al Standsforskjel er ophævet, og der gives nu kun Gode og
      Onde: de Sidste sejre, derfor maae de Første slutte sig desfastere
      tilsammen!" Min Fader modtog hende med aabne Arme. "Annette!" sagde han, "jeg billiger deres Kjerlighed;
      thi Skillevæggen mellem Dem og min Søn er nedrevet - elsker
      hverandre! men tænker paa, at eders Ægteskab først skal fuldbyrdes paa
      hiin Side af Graven!""Jeg spurgte om Annettes Skjæbne, og hun
      fortalte.""Siden jeg forlod Rougemont, har jeg - paa eet
      Punct nær - levet ret behageligt i den brave Lefevres Huus. Længe beskyttede hans borgerlige Stand ham for Mistanke og
      Forfølgelse; men han var riig, det fordømte ham. For to Dage siden
      underrettedes han hemmeligt om, at han var denunceret, som den, der honorerede de Vexler,
      Emigranterne i Udlandet lod trække. Han samlede strax alle sine rede Penge og
      Kostbarheder, og flygtede til en Ven paa Landet. Sit Contoir overgav han til en tro Betjent
      - sit Huus og sine Børn til mig. Jeg tilbragte fire og tyve Timer i
      ængstelig Forventning. Imorges fløj Døren op, og, efterfulgt
      af fire Nationalgardere, indtraadte en Mand med en støvet Hat, en aabentstaaende
      luvslidt Frak, lange Matros-buxer og korte slubbrende Støvler. En stor krum Sabel
      slæbte efter ham henad Gulvet. "Hvor er Lefevre?" raabte han. "Jeg veed det ikke, Borger!"
      svarede jeg. "Er Du hans Kone?" - "Nej."
      - "- Hans Datter?" -
      "Nej." - "Hans Maitresse?" -
      "Jeg er fransk Borgerinde!" 
      sagde jeg. "Godt!" raabte han, "vil Du elske mig? jeg er Lebon, Medlem af Nationalconventet, den souveraine Nations
      Repræsentant, og Frihedens Forsvarer. Arras-Borgere!" sagde han til
      Gardisterne - "gjennemsøger Huset, og seer efter, i hvilken
      Krog Aristocraten har forstukket sig!" De gave sig nu til at lede i alle
      Værelser. Han vendte sig atter til mig: "Borgerinde! jeg kan godt lide
      Dig; vil Du følge med og lette mig mine uhyre Arbejder? Vil Du dele en
      ægte Republikaners Seng?" Jeg rejste mig i Harme og raabte:
      "Nej!" Han smiilte og strøg sig om sin Knebelsbart:
      "Hvem vil Du da helst omfavne - mig eller Guillotinen?"
      "Den Sidste!" svarede jeg. "Ogsaa godt!" raabte
      han, "Du er en fri Borgerinde, Du skal have din Villie!" En Gardist kom
      just ind; Lebon sagde til ham: "see her har vi een af de
      Damer, der blande Kortet for Emigranterne -!" "-
      Meget rimeligt!" afbrød denne, "for hun har længe
      været hos Charost paa Rougemont."
      "Bravo!" raabte Lebon, "han sidder her
      i Fængslet og venter sin velfortjente Straf - lad denne barmhjertige
      Søster komme hen og trøste ham! Lystig, min Smukke! Du skal snart dandse
      Carmagnolen!" Gardisten gjorde en Entrechat, og bød mig sin Arm:
      "Maa jeg engagere deres Naade?" raabte han, med et spottende Smiil. Jeg
      bortstødte hans Arm, og ilede foran ham til
      Fængslet."""Næste Morgen bragte os vor kjere gamle Præst fra Rougemont
      - en sand Trøster for os, en modig Vejviser paa den blodige Bane, hvis
      Betrædelse forestod os ethvert Øjeblik. Han opdagede snart Forholdet
      imellem Annette og mig, og saae tillige, at min Fader billigede det.
      "Hr. Captain!" sagde han en Dag til mig, "De og Annette elske hverandre; deres Kjerlighed er reen, thi dens Maal ligger i
      Aandernes Land; men lad den allerede her vorde helliget ved Religionens Sacramente! Lad mig
      forene dem ved Kirkens velsignede Baand - ikke som Elsker og Elskerinde; men som
      Mand og Kvinde skulle de da træde for den Allerhøjestes Dommertrone
      l" Denne Tanke, som hidtil endnu ikke var faldet mig ind, vakte de heftigste
      Følelser i min Sjæl: Annette min Hustru
      - og dog for mig reen, hellig som en Engel, som en forklaret Aand - denne
      Forestilling havde noget sødt, ophøjet Sværmerisk; men
      - vilde ikke denne inderligere Forening gjøre Døden bittrere?
      og om nu denne fordrede kun Een af os? om den Anden muligen skulde vorde frikjendt? Dog mine
      Tvivl forsvandt alle i det henrykkende Haab: at kunne kalde Annette min
      Hustrue - om endog kun een eneste Dag. Vi talte med min Fader: han gik snart  over til vor ærværdige Vens
      Anskuelse. Vi talte med Annette: hun vægrede sig, hun fremkom
      med een Indvending efter den anden; hun vilde endog heri see noget Formasteligt, en Slags
      Trods mod det urandsagelige Forsyn, hvis Styrelse ikke syntes at tillade os nogen
      nærmere Forening i dette Liv. Men hvorlænge kunde hun vel modstaae
      Præstens Forestillinger og Elskerens Bønner? Vi bleve viede saa
      kirkeligt, som det i et Fængsel lod sig gjøre. Acten foregik i den
      fælleds Forsamlingssal, og alle vore Medfangne ønskede os tillykke, og
      viiste en Glæde, som om vi havde befundet os i fuldkommen Frihed; og denne
      Dødens Forgaard gjenlød af et Gildelaugs muntre Larmen. "Ret
      Broder!" raabte en fordums Krigscammerat til mig, "hold Du kun
      Døden for Nar, og stjæl fra den graadige Knokkelmand enhver
      Glæde, som Livet endnu har tilovers for Dig!" Min Fader befriede nogle af
      de Louisd'orer, som skjulte sig mellem hans Skoesaaler, og et festligt Maaltid -
      Overflod af Mad og Viin - indbød snart alle Fangerne til en Nydelse, der
      - for sex af dem var den sidste.""Mod Enden af Gildet, som Stemningen var muntrest, og Skaalerne gik flittigst
      omkring, indtraadte vor daglige Gjæst - den Herre, som afhentede de
      Indstævnte til Revolutionstribunalet, hvorfra der gik kun een Vej, den til
      Retterstedet. Ved Synet af denne Dødsherold forstummede Selskabet, Samtalen
      standsede og de fulde Glas bleve satte ned igjen. "Hvem gjælder det
      nu?" denne Tanke gjennembævede alle Hjerter. Annette greb min Haand: "O Gud, Louis!"
      sukkede hun ængsteligt. Charon - som vi kaldte ham - fremtog sit
      Papiir, og begyndte at oplæse Slagtoffernes Navne. Det første var Louis! - Annette udstødte et Skrig, og
      omspændte min Hals med sine Arme; hun trykkede sit Ansigt ind mod min Barm, som om
      hun der kunde undgaae at høre den frygtelige Lyd af mit Navn. "Louis - Louis - Bet - " Han
      stammede, og kunde ikke læse Navnet. Hvilken rædsom Forventning, hvilken
      pinefuld Spænding! En opmærksom Tilskuer maatte snart kunne have talt,
      hvormange der iblandt os heed Louis. Et ungt Menneske - en
      fordums Kjøbmand - sprang utaalmodig op. "Det er
      Skade" raabte han, "naar Embedsmænd ikke kunne læse;
      jeg hedder Louis, og gad dog vide om det er min Dag idag?"
      Han gik hen, saae over Charons Skulder og læste: "Louis
       Bethouillere! Rigtigt! saaledes hedder jeg." Han gik rask tilbage til sin
      Plads, fyldte Glasset, rakte det ivejret og raabte med høj og munter Stemme:
      "Mine Herrer og Damer! de maae tilgive! en vigtig Forretning byder  mig at gjøre Brud paa et godt Laug -
      velbekomme os alle sammen! à revoir!"* Han stak sit Glas ud, og sagde:
      "Nu vel, min gode Færgemand! hvem flere i Baaden?" "Pierre Guignaud!" lød det. En Flinkfyr,
      før Revolutionen een af Byens Cavalerer, rejste sig op og sagde: "Her er
      jeg! Man siger Motion skal være sund ovenpaa Maden - faaer jeg en Dame til
      Borddandsen?" "Dertil kan blie Raad!" svarte Charon,
      "her har vi en - Henriette Prunel!" En
      ung, smuk, meget bleg Pige rejste sig, og skjød sin Stol tilbage: en pludselig
      Rødme overfoer hendes Ansigt, der virkelig syntes oplivet af en uventet
      Glæde. "Eh bien, Mademoiselle!" raabte Friskfyren,
      "vi To komme ikke mere til at sidde over." "François Derutte!" vedblev vor Charon. En gammelagtig
      Mand - fordums Søeofficier - saae sig langsomt om efter
      Oplæseren. "Jeg er strax klar til at lette" sagde han med huul
      Røst; spiste derpaa reent af sin Tallerken og tømte sin Flaske. "Marie Moudon!" lød det igjen: en ung
      femtenaarig Pige segnede besvimet om i sin Moders Arme. "O, I Tyranner!"
      skreg denne, "hvorfor hende? hvorfor ikke mig Ulyksalige?"
      "Madam!" bemærkede Springfyren "de yngste og
      skjønneste gaae først fra Haanden." "Baptiste Ramoneur!" lød det sidste Gang, og
      Oplæseren sammenlagde og gjemte den frygtelige Rolle. En Olding - en
      ubeediget Præst - foldede sine Hænder, og sagde med en Helgens
      fromme, milde Aasyn: "Jeg takker Dig, min Gud og Skaber! for dette Maaltid, hvormed
      Du for sidste Gang har vederqvæget mit gamle Legeme! Jeg nedlægger det nu
      snart i det Støv, hvoraf det er taget - giv mig og os Alle en salig
      Opstandelse ved dit evige Naadesbord - Amen!" Han rejste sig, bukkede for
      hele Selskabet, og fremrakte først den indtrædende Slutter sine
      Hænder at binde. De Andre fulgte hans Exempel, efter en kort Afsked med deres
      kjereste Venner eller Bekjendte. Spraderen kunde endnu ikke bare sig; men sagde i Forbigangen
      et tvetydigt Bonmot til Bruden.""Da de Dødsdømte vare borte, hensank alle Tilbageblevne for
      en Stund i taus Vemodighed, til min foromtalte Krigscammerat først opmandede sig,
      og sagde: "Atter en Opsættelse af fire og tyve Timer! lad os ikke
      græde dem bort, mine Venner! Tænker paa, her er Bryllup; de Nygivte maae
      ikke see andre end glade Ansigter!" Han fyldte sig Glas, og istemte en munter Vise.
      Jeg omfavnede min Brud, under en stormende Blanding af Glæde over denne korte Frist,
      og * Paa Gjensyn. Frygt for den dunkle, dødssvangre
      Fremtid. Min Fader kom hen, og indsluttede os Begge i sine Arme."Saavidt i sin Fortælling kom min kjere Louis -
      jeg kan ikke ret vænne mig til at kalde ham Charost
      - da et Par hvide Hænder foldede sig over hans Øjne; han
      drog dem ned til sine Læber og kyste dem: det var Louise! hun
      havde med en Sylphes eller Alfes Lethed (jeg veed ikke, hvilken Lignelse passer bedst; derfor
      tager jeg dem begge to) listet sig hen til den Bænk, hvorpaa vi sad. Hun betragtede
      mig vist et Par Secunder, derpaa foer hun med sit Lommeklæde hurtigt hen over min
      Kind. "Jeg kan see," sagde hun med et fortryllende Smiil, "at
      denne Taare tilhører Familien Charost - Fader! nu har Du fortalt denne
      blødhjertede Barbar din Historie?" Han greb min Haand med et inderligt
      Tryk, og bøjede sit Ansigt bag over - Datteren bedækkede det
      med Kys. "Mig ogsaa, Papa!" hvidskede en sød,
      bævende Stemme, og Hustruen sank ned ved hans Side, og slyngede Armen om hans Hals.
      Det er en velsignet Familie.Da vi havde spiist maatte jeg tage Afsked; men jeg har Slutningen af hans Historie tilgode
      - den henter jeg i Morgen. Det, jeg allerede har hørt, forekommer mig som
      et opdigtet Eventyr: jeg kan ikke ret forestille mig, at Herren og Fruen paa Rougemont ere
      hine til Døden indviede Offere - jeg brister af Nysgjerrighed efter at
      erfare deres utroelige Frelse. Imidlertid drømmer jeg om intet Andet, end
      Sansculotter, Revolutionstribunaler, Guillotine og - Bryllup. Det løber
      rundt i mit Hoved - Adieu Frits!Bouchain, Juli 1816.Frits! jeg er forelsket. Længe mærkede jeg, at det var ikke rigtigt fat;
      først troede jeg, det var Melancholie; siden blev jeg bange for at det skulde
      være en Begyndelse til Brystkrampe; men nu veed jeg bestemt, det er slet ikke Andet,
      end Kjerlighed - jeg elsker den Hex, den Louise -
      faaer jeg hende ikke, saa døer jeg - adieu! Dog stop lidt! jeg har mere
      at fortælle Dig, naar jeg blot kan samle det; men hun staaer uafladelig for mig den
      velsignede Glut! jeg seer allevegne det søde Gefjæs: det svæver
      paa Spidsen af min Pen, og dandser op og ned mellem Linierne. - Naa! vær
      nu ordentlig, Du forvildede Tøs! og lad mig have Ro at skrive til min kjere, kjere
       Fritsemand! Du kan jo krybe ind i mit Hjerte saalænge, og
      blot holde Dig fra mine Papirer! - Saa! sid Du nu der! -Hvor var det vel vor Louis slap i sin Fortælling? Rigtig!
      det var ved Brylluppet i Fængslet. - Han indføres atter
      talende:"Taffelet var ophævet. Min Fader, Præsten og vi to
      Ægtefolk trak os tilbage fra Selskabet, og tilbragte i vort Værelse det
      Øvrige af Dagen. De vil maaskee neppe troe det; men jeg forsikkrer Dem:
      endskjøndt det dræbende Staal hang i et Haar over vore Hoveder, vare vi
      dog dristige eller forvovne nok til at holde fast paa et Haab, der ikke var rimeligere, end
      den Febersyges phantastiske Drømme. - Det var paa vor
      sædvanlige Sengetid: min Fader begyndte at nikke; Præsten rejste sig for
      at bede Godnat, og ledsage Annette til det Værelse, jeg hos
      Slutteren havde lejet for hende. Jeg trykte et brændende Kys paa hendes
      Læber: "Sov sødt, min søde Brud!"
      hvidskede jeg, og udbredte mine Arme til endnu een Omfavnelse; men den gamle Præst
      satte sin Haand blidelig for mit Bryst: "Kjere Søn!" sagde
      han, "hun tilhører allerede Himlen; hun er dens indviede Brud
      - Abeilard! elsk og frasiig Dig din Heloise!" Han drog hende med sig, og Døren faldt til.""Min Fader laa allerede i en dyb og rolig Søvn. Jeg sad endnu halv
      afklædt paa Kanten af min Seng - vaagen og dog drømmende: da
      stod la Fosse - Cuirasseerlieutenanten - foran mig;
      jeg havde ikke mærket hans Komme. "Charost!" hvidskede han, "er det en Maneer? Bruden har
      vist længe ventet, og De sidder endnu her? Hvad er det for anachoretiske
      Grimasser?" "La Fosser sagde jeg,
      "hvad tænker De paa, lige ved Gravens Rand-"
      "- Vi gaae Alle paa Gravens Rand" - svarte han
      "frie og ufrie - idag Bryllup, imorgen Begravelse: det kan
      hændes uden Guillotine. Naar Man vilde altid tænke paa Døden,
      der kan være vore Tyranner maaskee nærmere end os, saa skulde Man aldrig
      gifte sig; men lade Menneskeracen reent uddøe. Er De en Brudgom? er De en Kriger
      - fransk Ridder, og frygter for Døden i det Øjeblik Livets
      saligste Time slaaer for Dem?" "Ak Cammerat!" sukkede jeg
      "hold op at friste mig! Guillotinen staaer bag ved Brudesengen."
      "Den staaer ogsaa bag ved deres egen!" sagde han ærgerlig,
      "nyd saa længe De kan! jo kortere deres Tid skal være, jo
      mindre har De at skjænke bort; tag derfor med Alt hvad der bydes Dem! Viis
      Døden, at De ikke ændser den! eller om De saa hellere vil: viis Forsynet,
      at det endnu ikke har mistet deres Tillid!" Han slukkede Lyset, tog mig ved Armen,
      og førte mig med sig. Jeg lod mig lede, som en Beruset. Ved Annettes Dør stod Slutterens Kone  med en Lampe. Hun smilede, satte en Hovednøgle i Laasen, og lukkede sagtelig op.
      La Fosse skjød mig ind, og trak Døren til sig.""Otte Dage indrømmede Skjæbnen os - paa den niende
      slog Adskillelsens Time. Vor Charon oplæste, som sædvanlig, Slagtoffernes
      Navne. Tre Uvedkommendes bleve nævnede; det fjerde var Annette
       Dubois! Samlingen forlod mig; jeg fornam ikke det Afskedskys, hun trykkede paa min kolde
      Pande. Jeg vaagnede i en Feber, som for fjorten Dage berøvede mig Forstanden, og
      skjænkede mig en lykkelig Bevidstløshed. Da Bevidstheden omsider vendte
      tilbage, forekom det mig, at jeg havde sovet hele Aar: mit Giftermaal, min korte Lyksalighed i
      min Hustrues Favn, hendes Bortgang - Alt fremstillede sig i min Erindring som en
      længstforsvunden Ungdomsdrøm. Velgjørende Selvbedrag! Tiden,
      som læger alle Saar, havde ved Sygdommen faaet en saadan Udstrækning for
      mig, at mit Hjertes dybe Vunde allerede syntes langt ældre, og derfor mindre farligt
      og smertefuldt. Uden denne Aandsfraværelse, uden denne Legemsudmattelse, skulde jeg
      neppe have overlevet hiin Catastrophe - hvad siger jeg? denne Sygdom frelste
      virkelig min Fader og mig fra Guillotinen; De skal høre hvorledes!""Da jeg var kommen til mig selv, var den første, jeg spurgte efter,
      vor kjere Præst; den anden la Fosse - thi Annettes Navn kom ikke over mine Læber; det laa begravet og
      indgravet i mit Hjerte, som en hellig Løndom, der gjemmes til
      Evigheden." - Min Fader foldede sine Hænder, og saae til
      Himmelen: "Hisset min Søn!" sagde han,
      "lønner Gud de Ædle, som gik i Døden for Dig og din
      Fader! - Hør og velsign deres Minde! Tilbed et Forsyn, der atter kalder
      Dig tilbage til Livet og Friheden! - For otte Dage siden havde jeg i fire og tyve
      Timer Intet seet til disse vore Venner, der stedse skiftedes til at vaage og pleje Dig. Du var
      falden i en dyb Søvn. Jeg gik ind i Forsamlingsstuen - de vare ikke der.
      Jeg spurgte om dem: een af Fangerne fortalte mig, at de alt den forrige Dag vare
      guillotinerede. Dødsherolden havde kaldt paa Charost, Fader
      og Søn. Fader Tirlemont traadte frem under mit Navn, og
      raabte til Forsamlingen: "Min Søn Louis! hvor er
      Du!" "Her!" svarede la Fosse.
      Tribunalets Officiant og Vagten kjendte hverken dem eller os; de øvrige Fanger
      taug, grebne af Beundring over en saadan heltemodig Opofrelse. Man vidste, at Lebon paa nogle Dage havde forladt Arras; deres
      ædle Bedrag lykkedes - de lede Døden for os. Fromme Tirlemont! Du fulgte din Frelsers Exempel!  Arme la Fosse! dit Hjerte var nu kun
      tilgængeligt for een Følelse - Venskabets. Du havde samme Dag
      erfaret din Moders, din Søsters og din Elskedes Henrettelse i Nantes. Og her, min
      Søn! hør hvilken frelsende Stemme tilhvidsker os i
      Røverhulen!" Han fremdrog en lille Billet, og læste:
      "Min gamle Velgjører! mindes De endnu deres Jean
       Petit? han som havde saadan uimodstaaelig Lyst til Søen, og som De lod
      undervise i Navigationen, og som De forsynede med Kiseder og Penge? Det er nu tyve Aar siden
      jeg forlod Rougemont og gik til Martinique. For tre Aar siden kom jeg tilbage derfra, og
      bosatte mig som velhavende Kjøbmand i Douanenez. Revolutionen rev mig ind i sin
      Hvirvel: jeg greb Kaarden, og befinder mig nu 20 Maaneder her i Arras, som Bataillonschef. Jeg
      staaer mig godt med et af Tribunalets Medlemmer. Han viste mig Listen over de Fangne og
      Henrettede, og samme Dag skulde De og deres Søn høre til de Sidstes Tal.
      Jeg blev i Retten, for at prøve Noget til deres Redning: da seer jeg den
      ærværdige Pater Tirlemont og en Ubekjendt, som
      tilegne sig deres Navne. Jeg mærker Hensigten og tier. Af en Veninde -
      hvis Navn Intet gjør til Sagen - erfarer jeg, at de Begge endnu vare
      ilive. Ved samme Veninde lader jeg Dem vide: at jeg ved Midnatstid den 13de Dennes (det er
      Overmorgen) indfinder mig ved Fængslet. Hun skal hjælpe dem ud. Vi gaae
      til min Bopæl, hvor passende Forklædning og falske Passe vil bringe dem
      over Grændsen. Jeg veed, De er uskyldig i den Brøde, hvorfor De er
      beskyldt, og at den gode Lebon har et Horn i Siden paa Dem fra gammel
      Tid af. De var engang min Velgjører - en Fader for mig, og -
      Taknemmelighed er en republicansk Dyd. Mit Brev maa De for Følgernes Skyld
      tilintetgjøre!" - Han brændte det, saasnart jeg
      havde erfaret dets Indhold.""Lyst til Livet opvaagnede atter hos mig, især da jeg saae, at min
      Fader endnu elskede det. Vor Flugt blev besluttet, og lykkedes. Petits
      Veninde - Arrestforvarerens smukke Datter - hjalp os ubemærkede
      ud; vor Frelser modtog os, og ved hans Bistand og Pengeunderstøttelse naaede vi
      uden Hindring Tydsklands Grændser.""Flere beskrev os Danmark som et godt Land for Fremmede, og vi besluttede at
      søge vor Tilflugt der. I Hamborg faldt min Fader i en tærende Sygdom
      - en Følge af Sorg, Fængslet og Flugtens
      Besværligheder. Ak! hans jordiske Levninger fandt et Hvilested paa hiin Side Elben.
      Han døde i mine Arme, og jeg var ene i Verden, uden Fødeland, uden
      Slægt; næsten uden Penge. Min Kummer var stor!  dog - min Constitution var endnu stærk nok til at
      modstaae saamange og dybe Sjælslidelser. Jeg vandrede fra Bye til Bye -
      stedse mod Norden; jo længere fra mine Gjenvordigheders Hjem, jo bedre! R****** blev
      - som De veed - min Landflygtigheds Maal."Her bleve vi atter afbrudte; men Slutningen haaber jeg skal snart følge. Frue Charost kom ind med en bekymret Mine, og leverede ham et Brev. Han
      læste det, rynkede Panden, knugede det sammen, og gik nogle Gange hæftig
      op og ned ad Gulvet. Jeg følte, at jeg ikke turde opholde mig længere, og
      reed. Idet jeg lod min Hest gaae ganske langsomt forbi Haugen, saae jeg over Hækken
       Louise siddende i en Haugestol. Hendes Hoved var bøjet
      tilbage, hun holdt et Tørklæde over Øjnene - jeg
      kunde see, at hun hulkede. Da, Frits! da faldt det som Skjel fra mine
      Øjne: en trykkende Smerte i mit Bryst sagde: "Christian! Du elsker hende!" Og hun? - Gid F.....
      havde alle Vagter, Regnskaber og Skyldbøger, og ak det forbandede Kram!
      Før om otte Dage faaer jeg ikke min Skjæbne at vide - om jeg
      ikke creperer forinden af Utaalmodighed.Rougemont, August 1816.Allerkjereste Frits!Idag skrive vi - lad mig see! den 6te - ja saa kan Du ikke faae Brevet
      til den 7de; det er Skade! for ellers vilde jeg bede Dig tømme en Flaske
      Præsteviin - om Du ingen bedre har - til Ære for
      Højædle og Velbaarne Hr. Capitain Christian von
       Rosenberg og Frøken Louise Bethune de
       Charost, som paa samme Dag agte at indtræde i den søde
      Forlovelsesstand. Ja, min sødeste Pastor! Jeg er det lykkeligste Asen, som findes
      baade under Solen og under Maanen: Louise elsker mig - det er
      Textens Ord.Men det er sandt: Du er en smuk ordentlig, adstadig, bestemt, systematisk Herre, som ikke
      lider en altfor rhapsodisk Galimatias: jeg skal stræbe at nedtvinge min forliebte
      Gallopade til en jevn historisk Pasgang.Som jeg nu skal fortælle: jeg reed da igaar atter herud. Min tilkommende
      Svigerpapa var som sædvanlig mild og venlig; men dog lidt veemodigt stemt
      - Mama og Louise ligesaa. Her maa sonderes! tænkte
      jeg. Jeg bliver alene med Fatter, og begynder saa smaat at føle mig for -
      da slipper det ud: Lejen er ham opsagt - han skal herfra -  han skal forlade Rougemont, det kjere Rougemont, hans
      Fødested, hvor han har tilbragt sin Barndom og sexten lykkelige Manddoms Aar.
      Stedets Ejermand er død, og har testamenteret det til Jesuiterne. Familien har vel
      det, hvormed den saa taalelig kan slaae sig igjennem; men at forlade Rougemont! - Da
      farer der mig en himmelsk Tanke gjennem Hovedet: jeg springer op, griber begge hans
      Hænder, og siger: "Jeg har et Rougemont der hjemme!"
      - Han trykkede mine Hænder til sit Bryst, Taarer trillede ned over hans
      Kinder: "For mig maaskee, kjere Capitain!" sagde han langsomt,
      "men -;" Jeg slap hans Hænder, og sprang afsted ind
      i Haugestuen til Moder og Datter. "Madame! - Mademoiselle!"
      begyndte jeg, "Jeg er Adelsmand, jeg ejer et godt Gods - er fri
      - min egen Herre! -" Louise blegnede
      - "Jeg - jeg nedlægger min Frihed, min Formue, mit
      Sværd for den elskede Louises Fødder."
      Frue Charost rejste sig med Værdighed; en svag
      Rødme viste sig og forsvandt i hendes ædle majestætiske Ansigt.
      "Hr. Capitain!" sagde hun, "De nærmer Dem en
      Familie, som er fattig, huusvild, fremmet -" "-
      fremmet?" afbrød jeg, "fremmet? Vor Tænkemaade er
      eens, vor Religion ligesaa - og dersom Kjerlighed er et Baand mellem Ligesindede
      - " Louise traadte hen for mig; hun
      rødmede, som den nysudsprungne Rose; hendes dejlige Øjne
      svømmede i Taarer; et Smiil bævede om hendes søde Mund. Hun
      rev sin Handske af, og rakte mig sin Alabastes Haand: "Hr. Capitain!"
      sagde hun, med sin Englestemme, "jeg elsker Dem - gjør mine
      Forældre lykkelige!" Jeg trykkede hende til mit lyksalige Hjerte.
      - Moderen lagde sine Hænder velsignende paa vore Hoveder. Louise havde skjult sit Ansigt ved mit Bryst; hun saae ivejret, og sagde
      med hiin fortryllende skjelmske Mine: "Men eet Vilkaar! Ingen Mundkurv!"
      "Ingen!" raabte jeg, og gav og tog det første Kys:
      "ingen uden denne!" Hun fløj fra mig om Moderens Hals
      - om Faderens, der i Døren havde været Vidne til denne
      rørende Scene.Men for denne ny Historie vil Du vel ikke skjænke mig Slutningen af den gamle? Du
      ønsker vel at vide, hvorledes vor stakkels Louis gjenfandt sin Annette? Han skal selv fortælle det!"Min kjere Søn!" sagde han i Morges, medens vi en Timestid
      havde Ro for Damerne, "De mindes maaskee den sidste Gang, jeg var hos Dem i B****,
      for at tage Afsked? De fulgte mig til R******, og gav mig de meest rørende Beviser
      paa deres Velvillie for mig. Jeg troer ikke, at jeg, saa ømt, som jeg burde,
      besvarede deres barnlige  Kjertegn - ak!
      mit Hjerte var i Frankrig, min Sjæl var heftig bevæget af
      Længsel, og af et dunkelt Haab, et Brev fra min republicanske Ven Petit havde vakt.""Han skrev mig til: at han af en tilbagevendende Emigrert havde erfaret, at jeg
      opholdt mig i den danske Bye R******; at Tingen siden min Flugt havde faaet en uhyre
      Forandring; at han var Ejer af Rougemont; og at det stod aabent for min Modtagelse! Forresten
      kunde jeg uden Fare komme tilbage, ja maaskee endog finde en fordeelagtig Ansættelse
      i den ny Regjerings Tjeneste. Han endte med at bede mig fremskynde min Hjemrejse, da kjere
      Venner med Utaalmodighed ventede mig.""Jeg rejste, jeg ilede, jeg naaede Rougemont. Haugeporten der stod paa Klem. Dybt bevæget af smerteglade Følelser, af lyse og
      af mørke Erindringer nærmede jeg mig Huset. Udenfor paa Trappen sad en
      lille nysselig Glut og bandt Krandse - Himmel! det var min Annette op ad Dage - livagtig som jeg for tyve Aar saae hende paa Engen. Jeg
      tog hende paa mine Arme, og bedækkede hendes venlige Ansigt med Kys.
      "Hvis er Du, lille Engel!" sagde jeg. "Jeg er
      Moders," svarte Barnet. "Er Du ikke ogsaa Faders?" spurgte
      jeg. "Faders?" svarede hun, og saae forundret paa mig, "jeg
      har ingen Fader." "Hvad hedder da din Moder?" spurgte jeg
      igjen. "Hun hedder Mama," svarte Glutten. Idet samme hørte
      jeg et Skrig- jeg saae op - Annette stod for mig, bleg,
      skjælvende af Glæde, nær ved at segne i Afmagt. Ja! min
      Søn! det var hende - det var min elskede, min tabte Hustrue; og Barnet
      - det var deres Louise.""Hvorfor skulde jeg forsøge at skildre vor Henrykkelse? det var en
      Umulighed. Det var eet af de Forspil paa Evighedens Glæder, som et naaderigt Forsyn
      giver os svage, vankelmodige Mennesker - et Glimt af Gjensynets Fryd i det himmelske
      Fædreland - en Ahnelse om Saligheder, for hvilke de Dødelige
      endnu intet Ord have fundet.""De er vist ligesaa forundret - om ikke ligesaa henrykt - som
      jeg over min Annettes underfulde Frelse? Hør! kjere
      Søn! - Da hun med unævnelig Smerte havde maattet rive sig
      løs fra sin af Forfærdelse hendaanede Ægtefælle, og
      blev ført for Bloddommerne, indgjød hendes bestemte Svar og
      Væsen, hendes heroiske Kulde - ak! de vidste ikke, at det var den
      haabløse Fortvivlelses - disse en Slags Deeltagelse: - hun blev
      frikjendt. O Gud! hendes Frihed var hende endnu til ingen Gavn - i samme Øjeblik,
      som den forkyndtes hende,  var hendes Forstand
      borte. Een af Tilskuerinderne, en velhavende Kone, følte Medlidenhed med hendes
      Tilstand. Hun lod hende føre til sit Huus, og pleje med megen Omhue, indtil hun
      efter fire Maaneders Forløb atter blev sig selv mægtig. Hun spurgte om
      mig: jeg var guillotineret tilligemed min Fader - vi stode jo Begge paa de
      Henrettedes Liste. Denne sørgelige Underretning skulde maaskee have
      berøvet hende Livet, dersom hun ikke havde følt, at hun snart skulde
      give det til en faderløs Skabning - en Arvedeel, et betroet Klenodie fra
      den dyrebare, hedenfarne Ægtefælle, Denne Forestilling gav hende Styrke.
      Hun aabenbarede sin Tilstand og sin hele Historie for Madame Petit.
       - Det var hende, vor Petits Kone; han selv var ved
      Armeen. Hun unddrog hende ikke sin moderlige Kjerlighed; men beholdt hende hos sig, og
      underholdt hende, tilligemed min Datter - som Moderen efter mig havde kaldt Louise - i næsten fire Aar.""Ved denne Tids Forløb kom Petit tilbage, som
      General, Ridder og Invalid. Da han hørte hvem Annette var,
      overraskede han hende med den for hende hartad utroelige Efterretning om min Frelse, og
      indgjød hende det meget sandsynlige Haab, at jeg endnu maatte være ilive.
      Førend han endnu havde kunnet anstille Undersøgelser over mit
      Opholdsted, begav det sig saa heldigt, at en fra Danmark hjemkommende Adelsmand i et Selskab,
      hvor Petit var tilstede, kom til at nævne mig, og mit
      daværende Hjem. Og saaledes kaldtes da deres stakkels, landflygtige, venne- og
      frendeløse Louis tilbage til sin Fødestavn, til
      en Hustrues Barm, hvem han længe havde begrædt, som et Bytte for Graven,
      og til en Datters Omfavnelse, hvis Tilværelse han aldrig havde ahnet.""Den gode Petit overlod mig Rougemont til Afbenyttelse; og
      vilde maaskee ganske have overdraget mig Samme, dersom ikke Døden - en
      Følge af hans Saar - havde snarligen bortkaldt ham. Hans Kone fulgte ham
      hastigt efter. De havde ingen Børn og Rougemont tilfaldt en Broder af hende, hvis
      nylig indtrufne Død gjør mig huusvild. En Capital, som min Fader havde
      tilgode i Arras, og som Skyldneren var saa ærlig, efter min Hjemkomst at udbetale
      mig, har hidtil sikkret mig for Mangel; men har aldrig kunnet gjøre mig riig nok
      til at kjøbe denne mig saa dyrebare Ejendom. Jeg har gjentagne Gange
      søgt om Ansættelse baade hos den forrige, og den
      nærværende Regjering; men altid forgjæves: en mægtig
      Mand ved det napoleonske Hof havde  været
      min Faders uforsonlige Fjende. Han vidste smidigen at lempe sig efter Tiderne: at ombytte den
      trefarvede Cocarde med den hvide, og indsmigre sig hos Bourbonnerne. Han og hans Familie
      blomstrer endnu frodigt i Hoffets Solglands, og derfor er der for mig ingen Lykke at vente i
      mit kjere, ulykkelige Fædreland. Og derfor, kjere Søn! vorder ogsaa det
      Offer, De fordrer af mig, af desmindre Værdie. Ja! vi ville Alle i deres venlige
      Danmark, i dette den huuslige Lyksaligheds, den borgerlige Friheds trygge Hjem tilbringe den
      Tid, som Forsynet endnu forunder os til at prise Viisdommen og Godheden i dets ubegribelige
      Styrelse."Og nu, du Elskelige! - ah! der staaer hun den Engel, og kikker mig over Skulderen
      - saa maa jeg slutte! Paa Mandag otte Dage bryder vort Regiment op, for at
      afløses af et andet. Om en Maaned i det seneste lader Du din Kirke pent oppynte med
      grønne Qviste og Blomster, og bereder Dig paa en fransk Vielsestale, for
      standsmæssigen at copulere den himmelske Louise til hendes
      lyksalige Christian von Rosenberg.