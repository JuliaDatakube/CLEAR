
TØBRUD.
En stor, trist Stue, mørk i Farverne, tung i Stilen, uden andet Lys end
							Gaslygtens usikre Skjær gjennem Ruderne. Fra det graa Filtdække
							oven-over Skorstenene falder Sneen nu paa tredje Dag i fine Drysser.
							Foroven og forneden raakold, smudsig-hvid Ensformighed.Stueuret slaar otte Slag."Vil Fruen ha'e Lys?" Det er Stuepigen, som i Døren
							til Spisestuen med mørkeblinde Øjne spørger ind i Værelset i modsat
							Retning af den, hvorfra Svaret kommer: "Ja."  Et Øjeblik efter sætter hun
							en tændt Lampe paa Bordet midt i Stuen. Saa rejser en høj Skikkelse sig
							fra en Lænestol ved Vinduet, søger et Haandarbejde ud i Kurven paa
							Sybordet og sætter sig tilrette ved Lampen.Pigen ruller ned, trækker Fløjlsgardinerne for og ordner dem i stive,
							lige Folder, fulgt af Fruens strænge Blik. Saa gaar hun.Damen strikker. Regelmæssig, med svagt klaprende Lyd bevæger Pindene sig
							mellem hendes smalle, hvide Fingre. De hvælvede Laag er sænkede dybt
							over Øjnene, Ansigtet er blegt med smukke Linjer, Udtrykket stivnet i
							træt Tungsind. Hun er fyrretyve Aar. Men i hendes Dragts stive og
							umoderne Snit, som fremhæver snarere end tilhyller, hvad Skikkelsen har
							tabt i Fylde, - i Haarets Fald, glatkæmmet dybt ned over
							Kinden, og i de tunge Folder af det sorte Kniplings tørklæde, som
							skjuler Mætningernes tykke, blonde Knude, er der en tydelig Bestræbelse
							for at synes ældre. Hun har unge Øjne."Hva', ta'er du ikke med til Soiréen?" spørger
							hendes Ægtefælle, som fra et Sideværelse er kommen ind i Stuen,
							kjoleklædt, med Diamantknapper i Brystet. Han gaar hen foran Spejlet,
							retter paa Halstørklædet og glatter med et lille Klap de stramme
							Benklæder over den fyldige Mave. Med øjensynligt Behag betragter han sin
							velkonserverede Personlighed. Han har graasprængt Haar og Skjæg,  smalle Læber med dybe
							Mundfarer og slugne Øjne, korte fede Hænder i hvide Handsker. Hans
							lakerede Støvler kniber lidt."Nej, jeg har sendt Afbud," svarer hun uden at se
							op fra Strikketøjet.I Mandens Øjne plirer et fornøjet Glimt. Med kunstlet Deltagelse spørger
							han, endnu med Blikket i Spejlet:"Er du syg?""Jeg har Hovedpine.""Hm! Gjør mig ondt, ma chère
							- mon da Drengene er færdige?"Før end hun kan svare, gaar Døren op, og Aage, deres yngste Søn, en
							blond, kjøn Fyr, endnu lidt drengeagtig, kommer ind og bukker
							anstandsfuldt for Moderen. Mønstrende glider hendes Blik over ham, uden
							Glæde, uden Stolthed. Holdningen er korrekt, den elegante sorte Dragt
							uden et Støvgran, Linnedet skinnende hvidt - Resten véd hun
							intet om, bekymrer hende ikke."Hvor bliver Henrik af? Vognen er for Døren," siger
							Faderen utaalmodig og føjer til: "Din Moder har Hovedpine,
							vil ikke med -"Ogsaa over Sønnens Ansigt gaar en Trækning som af Lettelse, men han
							behersker den og lægger Ansigtet i beklagende Folder, i det han stammer:
							"Jeg véd ikke - han er nylig kommen - han
							-" 
							"Saa kjører vi s'gu uden ham. Den Døgenigt er heller aldrig
							færdig i rette Tid."Da Døren har lukket sig efter dem, gjør Sønnen en Pirouette og skynder
							sig ud til Vognen. Nynnende en Knejpemelodi følger Faderen efter. Med et
							frivolt Kjærtegn til den buttede, stramtsnørte Stuepige, som aabner
							Døren for ham, stiger han til Vogns."Gesandtskabshotellet paa St. Annæ Plads!" er
							Kuskens Ordre. Og saa vandrer den ældre Herres Tanker til Klubbens
							Spilleværelse, hvor han nu kommer en hel Del tidligere end formodet,
							medens den unges Sind vakler i Valget mellem
							"Boulevardens" og
							"Ligkistens" Tillokkelser.I det Vognen ruller gjennem Porten, bliver Dagligstuedøren hastig reven
							op. Henrik stikker Hovedet ind og spørger ilsomt: "Er de
							kjørte?" Da Moderen nikker, tøver han et Øjeblik i
							Døraabningen - usikker, om han vil gaa frem eller tilbage
							- og gaar saa ind i Stuen. Midt over Gulvet op og ned
							- op og ned.Ufravendt hviler hendes Øjne paa Strikketøjet; men hans hastige Gang
							generer hende, og under de sammentrukne Øjenbryn ser hun med en
							betegnende Gebærde til hans Fødder.Det trækker et Par Gange i hans Ansigtsmuskler, som vilde han sige noget
							- "saa hun blot op -"  Hun ser intet. Hun strikker:
							slaa om, en ret Maske, slaa om, syv rette, to sammen, to sammen og syv
							igjen -Han er standset foran hende."Vil du noget?" kommer det endelig haardt, tørt som
							med et Slag."Nej!" Han vender sig pludselig med noget
							smerteligt i Øjnene og løber ud.Tor et Øjeblik dvæler Moderens Tanker ved dette Ansigt, der nylig er
							forsvunden, saa blegt, slapt og med de rødkantede Øjne uden Blik. Hans
							uregelmæssige Vaner forstyrrer Husets retlinjede Gang, ubehagelige
							Optrin og højrøstede Trætter bag den lukkede Kontordør mellem ham og
							Faderen bryder dets stille Dekorum.Hvad har han for? Hvor færdes han? Hvad skjuler hans usikre Skulen og
							Kindernes hule Bleghed, som næsten uden Overgang har afløst
							Barneansigtets aabne, bløde Træk?Hendes flygtige Ængstelse finder kun et enkelt Svar paa disse Spørgsmaal:"Nattesvir," sulvker hun - og er der
							niere, hvad vedkommer det saa hende? Hvad mangler de? Er ikke Huset et
							Mønsterhus, Maden udsøgt, Tjenestefolkene vel afrettede? Har hun ikke
							altid gjort sin Pligt, givet dem hver Time af sin Dag, hvert Aar af sit
							Liv, vaaget over dem, naar de var syge, plejet og passet dem, da de var
							smaa - ak ja, den Gang var det ikke saa tomt om  hende, da tog de mere af hendes Tid,
							flere Tanker. Siden - aa, siden gik de deres Faders Veje, og
							de fører bort fra hende - ja bort - bort. Hver sørge
							saa for sig - og med et Skuldertræk banlyser hun Fader og
							Sønner fra sin Erindringskreds.Slaa om, en ret Maske, slaa om, syv rette, to sammen, to sammen og syv
							igjen.Vellugtmættet bølger Luften om hende i lune Strømme - de
							Hyazinther dèr i Vinduet, hvor de dufter stærkt - aa, saa
							stærkt - hvorfor er ikke ogsaa alt anderledes -
							hvorfor tog de hendes Lykke, rev hende fra den, hun elskede, og tvang
							hende ind i al denne Styghed og Ulykke? Var hun dog hans - hun har aldrig
							glemt ham, intet Øjeblik - var hun dog hans! Hvad Liv vilde da ikke
							leves, hvad Lykke ikke blomstre!Og hendes Tanker drager ham nær, ikke bly og bange, som da den første
							Kjærligheds Frygt og Bæven lukkede deres Læber og stængede for deres
							næppe vakte Sansers anelsesfulde Hvisken. Savn har hedet hendes
							Kjærlighed, Længsel holdt hendes Hjærte ungt. Under skiftende
							Elskovsstemninger, i tusend drømte Møders Lykke er hans Kjærlighed
							vokset med hendes. Hans Stemme taler en dristig Elskers ømme Magtsprog,
							hans Arme er saa stærke og Munden varm. Og hendes Hjærte banker, hendes
							Bryst hæver sig - aldrig udtalte Elskovsord trænger sig til
							hendes Læber.Slaa om, en ret Maske, slaa om, syv rette, to sammen, to sammen og syv
							igjen - hvor hun færdes, hvad hun foretager sig, sovende,
							vaagende er den samme glødende Drøm hendes Skinlivs Indhold.I Selskab med andre er hun stiv og kjedelig at se til, men han læner sig
							til hendes Stol, hun driller ham med paataget Koketteri, surmuler under
							hans skinsyge Bebrejdelser, svælger i Forsoningens Lykke.Han følger hende ind i hendes Soveværelse, hvis stive Hvidhed minder om
							en Nonnes Celle, og de taler sammen som elskende, som Ægtefæller. Hun
							lægger sig til Hvile ved hans Bryst, sover ind i hans Arme til søde
							Drømme og stirrer, naar hun vaagner, livsled Tomhed ind i de hule
							Spøgelseøjne.Slaa om, en ret Maske, slaa om, syv rette, to sammen, to sammen og syv
							igjen, Maske følger Maske, Pind efter Pind, ensformigt, kjedeligt som
							selve Livet - og lige saa unyttigt.Hed og svimmel rejser hun sig for at gaa til Ro. Det er silde. Hendes
							Fingre har strikket sig trætte i det endeløse Arbejde. Hendes Hoved
							værker. Hun aabner Vinduet i sit Soveværelse. Paa sine Steder har Filtet
							ovenover sneet sig tyndt og lader et mat Skjær af hvidgraat Lys sive
							igjennem. Langs Tagrender og Vinduesrammer, over Bagdøre og Gaardenes
							Skillerum har Sneens 
							Kunstnerhaand tegnet Vrangsidens Konturer efter, rundet Hjørner af,
							brudt de lige Linjer, dækket Smuds og Pletter med slørfin Hvidhed.Kulden er af Luften. Der er Omslag i Vejret. Da hun hælder sig ud af
							Vinduet, stryger Blæstens lune Pust hende over Pande og Kinder.Det er Sovesiden af Huset. Bag nedrullede Gardiner og mørke Vinduer soves
							der fra Kjælder til Kvist.For nogle Øjeblikke tier de klagende Munde, og den enkelte, der vaager,
							faar Plads for sin egen Klage, føler sin Nød vokse, sin Stemme skille
							sig ud fra det store menneskelige Veraab og synes med bitter Nyden sig
							selv den ulykkeligste af alle.Men endnu én er vaagen. Thi dèr ovre i Sidefløjen er der Lys. Hun tæller
							Fagene i den lange Række. Det er i Henriks Værelse. Men han er borte.
							Hun har ikke hørt ham komme hjem. Hvem kan have noget at gjøre dèr paa
							denne Tid? Skulde Stuepigen? Blodet skyder hende op i Kinderne. Hvem kan
							vide? Han slægter sin Fader paa. Nu, det er Brud paa Husordenen, den er
							det hendes Pligt at opretholde, at straffe, og hun gaar.Gjennem Dagligstuen og Spisestuen, lydløst ned ad den lange Gang i
							Sidefløjen, forbi Mandens Soveværelse, med en fornærmet Husmoders
							glædeblandede Vrede i Sindet over at kunne gribe sit Tyende paa fersk
							Gjerning.Med et haardt Tag drejer hun Laasen. Da lyder et Knald, et Brag
							- og fra den aabne Dør ser hun Henrik vaklende gribe sig til
							Hovedet, noget tungt falder ham ud af Haanden, og saa ruller han om paa
							Gulvet for Fødderne af hende.Straks kan hun ikke røre sig. Rædslen gaar hende som en fysisk Smerte
							gjennem Legemet. Saa frigjør hendes Vilje de stivnede Lemmer. Hun bøjer
							sig over ham og forsøger at løfte hans saarede Hoved.Det bløder stærkt. Blodet løber i en smal Stribe ned ad hans blege Kind,
							forbi Øret og bliver borte under hans Halslinning. Dette Blod kan hun
							ikke taale at se. Hun tørrer og tørrer, til hendes Tørklæde er
							gjennemblødt. Saa besinder hun sig. Saadan bløder ikke en Død. Der maa
							Hjælp. Han er falden i Nærheden af Sengen. Uden at slippe ham, trækker
							hun nogle Puder ud og lægger højt under hans Hoved. Saadan bløder han
							mindre.Saa gaar hun og kalder Pigen op. Mens denne kaster Klæderne om sig,
							skriver hun med rystende Hænder nogle Linjer og sender hende bort.Hun har kun været faa Minutter om det. Men Henrik har rørt sig. Da hun
							kommer ind, mødes deres Øjne, og fra dette skrækstive Blik stirrer
							Forbrydelsen hende i Møde."Har du Smerter?" Hun har taget et Fad med koldt
							Vand og bader hans Tinding.Han virrer svagt med Hovedet til Nægten."Kan du rejse dig, naar jeg hjælper dig?""Jeg tror det." Hun understøtter ham, og det
							lykkes.En Dør smækker i det samme. Den Bleghed, som gustner hans Træk, er
							uudholdelig at se. Hans Øjne stirrer vildt mod Døren, og han synker
							skjælvende sammen. Hun forstaar - og uvilkaarlig griber hun
							fastere om ham, mens Angstens Iskulde kryber gjennem hendes Aarer. For
							første Gang føler hun Moderinstinktet kalde - Hundyrets Drift
							at forsvare sin Unge.Saa lægger hun sin Haand paa hans Skulder og siger med en Stemme, hvis Ro
							ikke længere er ligegyldig Kulde - et ukjendt Tonefald i hans
							studsende Øre:"Det er ingen anden end Lægen - vær ikke b
							ange."For hans Nervers spændte Tilstand er dette nok til at bringe Reaktionen.
							En Hulken ryster hans Legeme, kraftløs giver han efter for Graaden, mens
							hans Hænder krampagtig griber om hendes, og han stønner tyve Gange i
							Træk: "Hjælp mig, skjul mig."Saa kommer Lægen. Han bliver forbunden og bragt i Seng. Der er ingen
							Fare. Hendes pludselige Greb i Laasen har sandsynligvis frelst  hans Liv. Hans Haand har
							rystet, og Kuglen er løben langs Pandebenet og har taget et godt Stykke
							Hud med sig. Et Ar, som Haaret skjuler, vil blive hele Følgen.Saa er Lægen gaaet, Pigen sendt i Seng.Mat af Blodtab og Sindsbevægelse døser han uden at sove, skræmmet op
							hvert Øjeblik saa af én Lyd, saa af en anden.Hun sidder midt for Sengen. Naar han farer sammen, lægger hun sin kolde
							Haand paa hans feberglødende, og forklarer som for et mørkerædt Barn
							Lydens Aarsag: det var en Drosche, der holdt ved Siden af, det var
							Sneskred fra Taget, det var Vindens Rusk i Porten, det var, og det var .
							. .Hun véd det værste. Af hæse, forskræmte Svar paa sine Spørgsmaal har hun
							erfaret nok til at se Ulykken helt i Øjnene. Han har spillet og tabt,
							laant og atter tabt og dækket Gjælden med falske Veksler til saa
							betydelige Beløb, at det svimler for hende. Hendes Mands forstyrrede
							Pengeforhold umuliggjør enhver mindelig Afgjørelse.I Dagens Løb har Henrik udtømt ethvert Forsøg til Redning. Ved Daggry
							Rettens Folk og saa - Arrest, Domfældelse, Vand og Brød
							- maaske . . . Ordet dør usagt i hendes Tanker.Hendes Bryst kan ikke rumme Smerten - hun presser Læberne
							sammen for ikke at stønne højt, mens hans angstfulde Øjne spørger,
							spørger - 
							- og hun maa svare, mekanisk oversætte Nattens Lyd i Ord.Endelig sover han. En uhyggelig Søvn. Tænderskærende, som skulde Kjæverne
							af Led, hans Træk fordrejede til et Vrængebillede af hans vaagne Ansigt,
							vælter han sig i søvnbunden Afmagt, kæmpende mod indbildte Fjender.Og dette hæslige, dèr foran hende paa Sengen, er hendes Søn? Gysende
							vender hun sig bort.Et Skrig, vildt og skingert af dirrende Gru:
							"Mo'er!" - og i næste Nu sidder hun paa
							Sengekanten, trykker ham til sig, tyssende, kjælende med gode Ord.
							Angstsveden risler i kolde Draaber over hans Legeme, kuldegysende kryber
							han sammen ved hendes Bryst, varmet, trøstet i Øjeblikket, sky og dog
							hjærtegreben af denne nye Ømhed.Hendes Søn, hendes Søn! En at trøste, én at hjælpe, én, der klynger sig
							til hende - hende alene. En at frelse - for de maa
							ikke tage ham fra hende, de maa ikke - maa ikke! Og saa falder
							det over hende, at det er for silde, at der er ingen Redning.Og nu er hun Moder. Hun véd det, hun føler det; en Fødsels Smerter har
							gjennembævet hende, hans Skrig har sprængt de snærende Hinder. Hun har
							delt hans Kval, hun har lidt hans Angst, hver Draabe Blod, der flød, har
							hendes Hjærte ndsuget i Smerte, hans Lemmers Skjælven har gjennemsitret
							hendes Legeme. Og nu vil de tage  ham fra hende - nu - nu!
							Hendes forpinte Hjærne kan ingen Planer lægge - men de faar
							ham ikke - faar ham ikke.Rettergang, Domfældelse - Ord, hvis blotte Lyd forfærder hende;
							hun véd intet derom, ikke hvad der vil ske i Morgen, ikke, hvor hun kan
							finde Hjælpen, blot at den maa findes. Og om saa alt andet slap, er der
							saa ikke noget, der hedder Kongens Naade? Kongens Naade! et Glimt i
							Mørket, en aaben Dør. Dèr søger Haabet ind.Listende Trin gjennem Korridoren. Det er Aage. Han har sét Lys i
							Broderens Værelse og aabner famlende Døren med et højrøstet:
							"Hvor Fanden blev du -?" og standser
							studsende, da han ser Moderen ved Sengen.Hun har rejst sig og stiller sig tyssende i Vejen for ham. Hans Sanser er
							for omtaagede, til at han straks kan klare for sig, hvad han ser. Men
							dette Bind om Broderens Pande? og hendes Ansigt - hvad betyder
							det? hvad er her sket?Hun skyder ham lempelig udenfor og hvisker blot: "Din Broder
							er syg; forstyr ham ikke - i Morgen -",
							saa brister Stemmen, og Døren lukkes. Sagte lister han af igjen,
							forskræmt, urolig og pludselig ædru.Hendes Tanker følger ikke ham - endnu ikke. Angsten har sat sig
							fast som et klemmende Tryk under hendes Hjærte. Kvalm og syg ænser hun
							intet uden den sovende Skikkelse i Sengen. Hans  Søvn er roligere nu, drømmeløs synes det.
							Stille pusler hun om i Værelset, lægger tilrette om ham, varlig,
							skjærmer for Lyset, ordner hans Klæder, som er kastede i en Hob, da han
							blev afklædt.Og i denne dagligdags Syslen, ny og uvant for hende, finder hun en
							besynderlig Lise, en aldrig kjendt Tilfredsstillelse. Hvor har hun dog
							saa længe kunnet lade fremmede, kolde Hænder røre ved alt dette, der er
							hendes? Hvad har hun ikke tabt? En Gang, da var der dog Smil i de smaa
							Ansigter, Kjærlighed i Øjnene, naar de saa paa hende -
							- men hun skændte saa tit og slog i Utaalmodighed -
							Slagene svider nu hendes eget Hjærte - slog saa haardt de
							buttede Hænder, de runde Kinder, hvor kunde hun, hvor kunde hun! Og de
							græd, bitterlig græd de, og saa med hjælpeløse Øjne op til hende. Men
							dette rædde Blik, fejgt var det, det kjendte hun - det var
							Faderens, naar hun greb ham i en Udskejelse, og det hadede hun
							- og hadede næsten dem, fordi de lignede ham. Og saa tav de,
							naar hun kom ind i Stuen; o Gud, denne opirrende Tavshed, ogsaa den
							kjendte hun igjen. Og Skjuleriet, og Knebene, der fulgte, da de blev
							større og sammensvor sig med Faderen mod hende. Saa gled de fra hende
							- og hun drømte sig bort - længere og længere bort,
							lige til dette - dette - Aa, at hun havde vidst,
							havde tænkt - -  Hvert Minde, hvert Billede tynger hendes
							Bevidsthed med en Byrde af Skyld - Skyld? Og kan hun for det?
							Blev hun ikke tvungen, med Hjærtet fuldt af Kjærlighed til en anden,
							kastet i Armene paa denne aandstomme Vellystning?Er ikke Kulden og Stivheden, hvormed hun har skindræbt sin oprindelige
							Naturs livsvarme Instinkter, et nødtvungent Selvværge mod den Mands
							brutale Ret, hvis Hustru hun er - hun Hustru, et Haansord over
							hendes besudlede Tilværelse, og Moder - indtil i Nat kun det
							tomme Navn paa hendes Skjændsel, indtil i Nat - og nu, nu da
							hendes Sind rækker ud i Længsel efter at elskes af dem, hun har stødt
							fra sig, og elske dem - sørge for dem, tjene dem, værne om
							dem, bære dem i sit Hjærte, altid, altid - have sit Liv i dem;
							nu kommer dette truende, forfærdelige og rejser en Mur af Skyld mellem
							hende og Lykken, den, hun har spildt i selviske Drømmes løjede Glemsel
							- - stønnende synker hun sammen.Henad Morgenstunden kommer Manden hjem. Hun hører ham famle sig usikkert
							frem gjennem Korridoren. Han er beskjænket af fin Vin; han støder an
							imod Møblerne i Stuen ved Siden af, indtil han med et tungt Bump lander
							i Sengen.To Gange er hun paa Vej der ind - han maa dog vide. -
							Men med uovervindelig Væmmelse vender hun om igjen.Mens han sover Rusen ud, og endnu inden det er rigtig lyst, føres Henrik
							bort.I sin uvidende Angst har hun ventet sig noget voldsomt, at se ham bunden,
							med Haandjærn paa, ført bort med Magt af brutale Retsbetjente. Men det
							gaar stille af. En civilklædt, høflig Mand bukker for hende med stor
							Alvor og henvender et Par Spørgsmaal til Henrik. En pinlig Rødme sniger
							sig over hans Ansigt, hans vigende Blik ser til Siden, da han svarer
							bekræftende. Han er rolig i sløv Opgiven af alt Haab. Saa gaar de.Udenfor i Korridoren trykker Aage sig op imod Muren. Han har ikke været i
							Seng. Han lytter i Angst og gætter. De ser ham ikke.Hun følger med dem ned. I Porten holder en Drosche, og hun skimter en
							Politibetjent, som aabner Vogndøren, da de nærmer sig.De holder hinanden i Haanden, Moderen og Sønnen. Da de har naaet ned de
							faa Trin til Vognen, føler hun hans Haand blive kold og klam, i det hans
							Fingre trykker sig fast om hendes. De siger intet. Det sidste, hun ser,
							da Vognen kjører bort, er denne kolde, hvide Haand, der krampagtig
							dækker hans Ansigt under Forbindingen om Panden.Hun ser Trinene, Murene dobbelt, da hun atter gaar op; hun tager fejl af
							Døren og maa føle sig for gjennern Gangen for at finde ind i
							Dagligstuen.I Vinduet med Ryggen mod hende og Ansigtet presset mod Ruden staar Aage.
							Nu forstaar han, hvad der er foregaaet. Da hun kommer ind, vender han
							sig pludselig, hvid med barnerædde, forvildede Øjne. Saa rækker hun
							efter ham: "Aage!" - og med et hulkende,
							uartikuleret: "Mo'r, aaMo'r!" kaster han sig ind til hende. Saa er han hendes.