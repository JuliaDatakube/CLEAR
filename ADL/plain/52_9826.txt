Martsviolerne.

Til Fru Heiberg, Marts 1842.



«Martsviol! du sover, reis dig!

Reis dig op og husk, iaar du

Ikke sove tør i Jordens

Seng saa længe som ifjor.



Februar iaar har ikke

Brummet slet saa grovt som ellers.

Stundom var endog hans Ansigt

Saa fornøiet som en Bruds.



Og en Sværm af unge; Straaler,

Trækfuglskarer, Solen sender,

Har sig boltret alt i lang Tid

Over Tag og Mark og Eng.






Mange Blomster alt er oppe;

Efter jydske Stifts-Aviser

En, hvis Navn jeg ikke husker,

Men latinst det var og fiint.



Reis dig op. Der er alt kommen

Fremmede til os med Dampskib,

Svaler, troer jeg, fra Italien,

Og en Stork med røde Sko.



Reis dig da, og vær lidt hurtig!

Klæd dig paa saa smukt du kan det.

Jeg iformiddag dig bringer

Til en Frue, fød som Faa.«



- Saadan talte jeg imorges

I min Seng og halvt isøvne,

Med en Drøm endnu i Tanken

Om en smuk Viol-Bouquet -



En Bouquet, der var bestemt til

Med et lille Vers at melde

Dem, min Frue, Vaarens Ankomst,

Og at hilse fra en Ven.






Men med Eet en Røst, en sorgfuld,

Sagte fvared': »Jeg er oppe.

Reis dig selv og træd til Vinduet.

I dit Vindue jeg staaer.



Jeg er paaklædt, ak, men ikke

I min blaa, min Fløiels-Kappe.

De har givet mig en Sølvmors

Kappe, der er stiv og kold.



De har sat mig i dit Vindue,

Ikke mellem grønne Blade

Og, som ellers, i en Løvsal

Af det foraarsfriske Græs.



I dit Vindue, hvor der trækker,

Hvor jeg fryser Saa jeg ryster,

Har de sat mig midt imellem

Ubekjendte, stygge Folk.



Mellem lange, hvide Karle,

Bistre Mænd med spidse Landser,

Har i denne Nat man sat mig«

Ak, jeg frygter for mit Liv!«






Stemmen tav - og hurtig sprang jeg

Fra mit Leie hen til Vinduet,

Trak Gardinet op - o Himmel!

Og paa Ruderne var Iis!



Som ved Nytaarstid var Ruden

Dækket heelt med Arabesker,

Blade, Grene, spidse Landser

Og et Virvar uden Sands.



Men i Skjær af Morgensolen

Saæ jeg midt paa Ruden klarlig

En Bouquet af frosne Blomster,

Avlet, ak, af Nattens Frost!



En Bouquet af frosne Blomster!

Og i Marts - og paa min Rude!

Det er vore Martsvioler!

Hvilke Tider! Hvilken Skik!