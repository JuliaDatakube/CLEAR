Jeg vandrer omkring.



Jeg vandrer omkring

paa den sære Jord,

paa den brune Jord,

i den underlige Luft,

der viger og bliver,

der ikke kan sees,

men føles hvid.



Mine Fødder er paa Jorden,

paa den underlige Jord.





Mit Hoved stikker op gennem Luften —

gennem den sære Luft.



Aa, Gud, hvor jeg morer mig!



Hvorfor skaber vi os saa meget?

Hvorfor er vi saa bange for hinanden?

Vi har jo intet ondt bedrevet.

Vi gør jo ikke andet

end at gaa omkring

mellem Himmel og Jord.

Mellem den underlige Jord

og den forunderlige Himmel.



Ja, det er komisk, komisk, komisk

saadan at danse over Vulkaner

med en Strikke om sin Hals.





Hahaha!

En munter, en lystig Højtid,

en lystig, en dejlig Højtid!

— Og jeg har Rædsel for min egen Glæde!