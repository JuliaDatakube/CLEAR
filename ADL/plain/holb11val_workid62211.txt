EPISTOLA CXLI.Til ** Den Dissertation, som du haver giort over det Skib, som for nogle Aar siden lod
                    sig see udi Maanen, er gandske lærd, og giver tilkiende Hiernens Frugtbarhed i
                    at finde de meest rimelige Gisninger udi naturlige Sager. Men mig synes, at,
                    førend du paatoeg dig at udarbeyde denne Materie, du burde have forvisset dig om
                    Tingens Existence, paa det at Arbeydet ikke skulde blive forgieves. Jeg erindrer
                    mig, at en Mand for nogle Aar siden giorde en nye Theorie over Maanen, hans
                    Calculationer fandtes vel rigtige, men det stoed ikkun paa, at han kunde sette
                    samme Planet udi den Gang, som han gierne ønskede, for at bestyrke sit Systema.
                    Niels Klims Reyse giver store Anledninger til deslige Mennesker at forklare
                    visse Phænomena udi den underjordiske Verden: Men man maa erkyndige sig først om
                    Historiens Rigtighed, førend man bryder Hovedet med at udfinde Aarsagerne til de
                    anførte Ting, og førend man giver Raisons til det, som ikke er til. Montagne
                    taler herom saaledes: Jeg seer, siger han, at Mennesker udi naturlige Sager søge heller at udfinde
                        Aarsagen til en Ting, end at eftersøge, om Tingen existerer: De gaae Sagerne
                        i sig selv forbi, men med Møye efterforske deres Virkninger. De begynde
                        gemeenligen saaledes: hvorledes kunde saadant skee? da de burde heller sige:
                        Mon det er skeed? Jeg erindrer mig engang udi Paris at have havt Dispyt
                    med en ivrig Rornan-Catholsk om Pavens Infallibilitet. Han sagde: Hvorledes kand det være mueligt, at Paverne, som St. Peders
                        Successores, og til hvilken GUD haver giort Løfte om Ufeylbarhed, have
                        kunnet feyle udi Troens Sager. Jeg svarede dertil: Lader os først eftersøge, om Paverne ere St. Peders Successorer udi det
                        Romerske Bispe-Sæde, item, om GUD haver givet saadant Løfte, saa vil vi
                        siden komme til rette om det andet. Intet er meer  bagvendt, end at fordybe sig udi
                    Efterforskning af Ting, som alleene have Sted udi egne Hierner, og at leede
                    alleene for at leede, men ikke for at finde. Democritus havde engang paa sit
                    Bord nogle Figener, som smagede af Honning: Han fik derpaa Lyst til at besee
                    Stedet, hvor disse Figener vare samlede. Kokke-Pigen, som mærkede, at han
                    derudover var kommen udi Bevægelse, sagde da leende, at han skulde spare den
                    Umag, efterdi hun havde lagt Pigenerne udi et Kar, hvori Honning havde været.
                    Democritus blev derudover vred, efterdi man havde betaget ham Anledning at
                    efterforske en Curiositet, og sagde: Nu skal jeg dog
                        alligevel undersøge Aarsagen, ligesom den kunde være naturlig. Man
                    kunde anføre utallige Exempler til at bestyrke, hvad jeg herudi haver sagt: Men
                    jeg vil ikkun alleene lade mig nøye med at anføre et eeneste. Udi forrige Seculo
                    blev udspreedet, at der udi Spanien fandtes visse Folk, som kunde see dybt ned
                    under Jorden, saa at de der igiennem kunde skille Metal, Kilder, Liig-Kister og
                    andet. Dette satte Naturkyndige udi Bevægelse: adskillige søgte at udfinde
                    naturlige Aarsager dertil; men ingen bemøyede sig med at efterforske Historiens
                    Rigtighed. Man gav disse skarpsynede Folk Navn af Zahoris et Arabisk Ord,
                    hvilket viser, at Morerne maa have bundet Spanierne denne Digt paa Ærmene. Da
                    Plutarchus engang blev adspurgt om Aarsagen, hvi Hæste-Føll, som havde været
                    forfulgte af Ulve, løbe stærkere end andre, svarede han: Det
                        kand være, efterdi det maa skee ikke er sandt. Jeg forbliver etc. 