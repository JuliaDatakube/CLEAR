HIMLEN AABEN



Nu endelig fra Himlens Pol

Det blege Graa sig fjerner -

Mig hilser atter Dagens Sol

Og Nattens lyse Stjerner!



Da nys det Høje laa i Skjul,

Og Skyen stod som muret,

Var Jorden lig en fangen Fugl,

Der sad forladt i Buret.



Nu taler Solen gyldne Ord,

Mens Taagerne sig dele,

Og hvisker til den lille Jord:

"Du hører til det Hele."



Og løndomsfuld gaaer Nattens Ild

Paa Vandring dybt i Grunden,

Og Stjernens Blink er som et Smil

Med Fingeren paa Munden!