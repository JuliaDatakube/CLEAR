EROTISKE STUDIER EFTER BIBLENAdam og Eva. Sæt nu at Adam ikke havde elsket Eva! Det er ikke saa
                                                 urimeligt at sætte det. Det er tvertimod urimeligt
                                                 at Adam elskede Eva. Det har han heller ikke. Han
                                                 kunde ikke elske Eva. Ikke som en Fader elsker sin
                                                 Datter. Thi hun var ikke hans Datter. Ikke som en
                                                 Broder elsker sin Søster; thi hun var ikke hans
                                                 Søster. Ikke som to fjernt Beslægtede, thi de vare
                                                 ikke i Slægt med hinanden. Ikke som to Fremmede;
                                                 thi de vare ikke Fremmede for hinanden.  "Og Gud Herren bygde af det Rifben, han
                                                 havde taget af Mennisket en Mandinde og ledde hende
                                                 til Adam .... og de vare begge nøgne, Adam og hans
                                                 Hustru; og bluedes ikke." 1 M. 2.C. 22 og
                                                 25. Og de bluedes ikke! Hvi skulde de blues? Blues
                                                 en Kvinde naar hun ser sin egen Barm? blues en Mand
                                                 ved at se sit eget Ben? Og hendes Barm var hans og
                                                 hans Ben vare hendes, som Adam da ogsaa straks
                                                 siger: "denne Gang er det Ben af mine Ben
                                                 og Kjød af mit Kjød" (1. 2C. 23). Adam
                                                 var Mand, fuldstændig Mand; men Eva var ikke
                                                 Kvinde, ikke fuldstændig  Kvinde. Eva var ikke
                                                 skjøn, hun var kraftig, stærkbygget, thi hun var
                                                 taget af Manden. De bluedes ikke! thi de havde ikke
                                                 Begjær til hinanden. Eller begjærer en Kvinde sig
                                                 selv? eller kysser en Mand sin egen Haand? Men den
                                                 alvidende Gud vidste at de vilde komme til at
                                                 begjere hinanden; thi han kjendte Feuerbachs
                                                 Sætning: "der Mensch ist was er
                                                 isst", og han sagde: æder! de skulde æde
                                                 af forskjellige Træer, saa fjernede de sig mere fra
                                                 hinanden. Men paa Kundskabens Træ vare Frugterne
                                                 sødest, derfor maatte de ikke æde deraf, thi da det
                                                 var det bedste, vilde de naturligvis altid æde af
                                                 det og aade da det samme. Og Gud sagde det samme
                                                 til dem begge. Og de aad af de samme Træer og drak
                                                 af samme Kilde og de tænkte det samme, saa paa det
                                                 samme og sagde det samme. -  Og de bluedes ikke! Saa kom Syndefaldet. Og Eva
                                                 græmmede sig mere end Adam, thi hun havde baade
                                                 selv overtraadt Guds Befaling og lokket Adam
                                                 dertil, og Adam græmmede sig, fordi han havde
                                                 overtraadt Guds Befaling og vrededes paa Eva, fordi
                                                 hun havde forlokket ham og ærgrede sig over sig
                                                 selv, fordi han havde ladet sig forlokke af Eva. Og
                                                 de tænkte ikke mere det Samme, og de skyede
                                                 hinanden, Adam for ikke at blive haard mod Eva, Eva
                                                 for ikke at blive bebrejdet af Adam, og Adam
                                                 beherskede sig selv, og Eva frygtede, og de skyede
                                                 hinanden, og de aad ikke af de samme Træer og  drak ikke af den samme Kilde, og de saa ikke mere det
                                                 samme, og da de mødtes igjen, sagde de ikke det
                                                 samme, der var blevet Forskjel paa dem, og
                                                 "da oplodes begges deres Øjne, og de
                                                 kjendte at de vare nøgne; og de heftede Figen
                                                 Blade, og gjorde sig Skjørte." Og Gud
                                                 sagde ikke det samme til dem begge, og der blev end
                                                 større Forskjel paa dem, og Gud gjorde dem Kjortler
                                                 af Skind og jog dem ud af Haven. "Og Adam
                                                 kjendte sin Hustru Eva". Men til
                                                 Kjerlighed blev det dog aldrig, thi de vare dog
                                                 ikke forskjellige nok; men jo længere Jorden staar,
                                                 jo flere Slægtled der bliver mellem Adam og Eva og
                                                 de Levende, desto stærkere bliver Kjerligheden
                                                 mellem Mand og Kvinde, desto luftigere drages de
                                                 til hinanden, thi desto forskjelligere blive de fra
                                                 hinanden, Manden bliver vel ikke mere Mand men
                                                 Kvinden mere Kvinde. Men aldrig bliver hun absolut
                                                 Kvinde, det Højeste bliver dog uendelig
                                                 Aproximation, og takket være den uendelige
                                                 Aproximation, thi blev hun absolut Kvinde, døde
                                                 Kjerligheden.  Det er gjennem det Absoluttes og den uendelige
                                                 Aproximations Differents vi finde Vej til
                                                 Kvindehjertet, den er Bindeleddet mellem Mand og
                                                 Kvinde. Men Kjerligheden mellem Mand og Kvinde
                                                 bliver aldrig fuldkommen, og den bliver kun
                                                 uendelig Aproximation. Men Aproximationen er skjøn.
                                                 Leve Kjærligheden! 