Baalet



Luften var mæt af Mørke,

Jorden var tung af Nat.

Da tændtes paa Bavn et skinnende Baal,

og Blæst tog i Flammerne fat.



Gnisterne føg som en Ildsne om

i Luftens stormfulde Øde;

Luerne sneg sig om Veddet og glammed

spottende Mørket i Møde.



Slog sig som vilde Vinger ud,

til Flugt mod Himlen vendte,

svøbte sig opad den bølgende Blæst,

som om det var Blæsten, der brændte.



Men Veddet smuldred i Ildens Vold, -

og just som dets Kraft var tæret,

fløj Flammerne bort som Aandesyn -

jeg saa kun Mulmet og Vejret. -



Som Baalet flammer min ensomme Sjæl,

saa Skær og Skygger skælver

vide ud i den vældige Nat,

der over mit Syn sig hvælver. -



Og medens Veddet som Aske sank,

og Natten faldt til om Skæret,

stod jeg og stirred udover min Død,

men saa kun Mulmet og Vejret.