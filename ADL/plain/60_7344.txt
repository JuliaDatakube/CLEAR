Til H. C. Ørsted.(Fra Studenterne.)



I Lysets Glands, i Tonens Klang,

I Legeniernes Vrimmel,

I Stormens Flugt, i Stjernens Gang

Paa Nattens dunkle Himmel -

En Sandheds Aand sin Villie skrev,

En Skjønheds Lov fuldkommet blev,

En evig Tanke lever.



Men Aanden spejles vil i Aand,

I Tankens rene Lue,

Og ingen fræk, vanhellig Haand

Tør gribe Skjønheds Bue,

Og Fænomenet kun vil ses

Som Led i Harmoniens Kreds

Af klare Forskerblikke.



Derfor, Naturens ægte Præst!

Saameget Du formaa'de;

Derfor Du Lovens Skrift har læst

Og gjettet Væsnets Gaade;

Og derfor under Sfærers Klang

Din Tanke sejersglad sig svang

Til Universets Tinde.






Og derfor i dit blege Haar

Nu Ærens Smykke hænger;

Derfor dit Navn saa vide gaar,

Som Kundskabs Straale trænger.

Lad Slægter ældes, Slægter dø!

Du har udsaa't et evigt Frø.

Som voxe skal og vare.



Din Videns bedste Blomst Du gav

Herhjemme os, de Unge,

Og helst din Ros Du hører af

Den kjære danske Tunge.

Hil Dig, vor Fader og vor Ven!

Vi bringe Dig vor Tak igjen

Med vore Hjerters Stemme.