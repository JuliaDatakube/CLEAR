Elskovs Rige



O Elskov! du hvis Tryllevælde

Tilbedes af den hele Jord,

Om Daarskab, Viisdom, Ungdom, Ælde

Du dine Straalekieder snoer.

Naturen af dit Smiil kun smiler,

Thi Død og Mørke er dit Savn,

Og Væsenmyriaden hviler

Opammet i dit Æterfavn.

Vel er, o Himmelske! dit Rige

Ei heelt af denne Verden her,

Vel tør os Tidens Syner svige

Og trællebinde vort Begiær,

Dog seer jeg med indviet Øie

Den første Moderblomst i dig,

Hvoraf den lave og den høie

Natur fra først udvikled' sig;

Og denne Alblomsts indre Bæger

Er Guders dybe Helligdom,

Og denne Alblomsts Rand os qvæger

Ak! med et Nektarduftatom.






O Elskov, i din indre Sfære

Er salig Frihed, ingen Lov,

Der er ei jordisk Guld og Ære,

Og ingen Nydelse er Rov.

Der blegner Chalifatets Krone

Ved Siden af en Krands af Løv;

Der smuldrer selv Cæsarers Trone

Og Hemisfæren bort til Støv.

Det Muld, hvorpaa du Foden sætter,

Forvandler sig til meer end Guld,

Den, som du med din Krands omflætter,

Indlemmes brat i Guders Kuld;

Og hvor din skiønne Verdens Orden

End giennem denne Verden gaaer,

Der Lighed atter deler Jorden,

Der Selvheds Alter ikke staaer.

Der sig Opofrelsen indvier,

Der Savnet er olympisk Fryd,

Og Sielene i Harmonier

Opløses, som forvandte Lyd.

Der skride Konger og Hyrdinder

Med samme Pligt og samme Krav,

Den samme Myrtekrands omvinder

Et Septer og en Hyrdestav.

Der sukker du, toscanske Svane,

Ei dybt ved din Madonnas Fod

Hun favner dig, skiøndt uden Ane

Og døde Sekler i dit Blod.

Der blev, i Elskovs Tryllesfære,

Der denne Haarlok blev til meer

End Stjernebilledernes Ære,

Opgangne over Heltes Leer.

Du skiønne Blomst fra Lillas Isse,

Modtagne, hemmelige Pant,

Som hendes Elsker tør forvisse,

At ei useet hans Taare randt;






O du guddommelige Eie,

Du Intet, som mig giør saa rig,

At Himmelen og Jorden dreie

Henrykkede sig rundt om mig:

En Helligdom du mig skal være,

Et Billed' paa mit største Hæld,

Jeg ved mit Hierte dig skal bære,

Indfattet i et Guldcapel.

Min Orden, naar jeg trygler Hæder,

Min Amulet i Sorg og Nød,

Min Anbefaling, naar jeg træder

For Dommeren af Gravens Skiød:

ThiHan, som øm sin Elskelige,

Naturen, ved sit Hierte bar,

Med venlig Faderrøst skal sige:

Han elskede og elsket var.