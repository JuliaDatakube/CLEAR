Opfordring



Om Tindingen en Krands af visnet Straae

Som Meieren i Furen levnede,

Forfalsket Maal og Vægt i slappe Haand,

Med knækket Vinge, Middelmaadighed

Til Jorden svæver ned i doven Flugt,

Og maaler jevnende i hver en Barm

Den diærve Kraft som naaer Naturens Maal.






Hvor er du, Helteold, da Hiertet slog

Med indfødt Kraft mod den omgivende,

Ei Vilkaar underkastede, Natur,

Som Oceanet mod Indfatningen?

Da Manddom, Mod og Selvfornægtelse

Forstørrede til Heros Mennesket

Og Curtius ved Romas Alter faldt

Med Offerdyrets valgte Blomsterkrands,

Men, faldende, høit paa dets Tavle steeg

Mens til olympisk Nimbus Krandsen blev?

Du malet er, o stærke Hedenold,

Paa gyldne Væg i Aners tomme Sal.

Som deres Gjenfærd, marveløse vi

Paa hine Heltes Grave vanke om:

Blødagtighed, den falske Amme, hvis

Betalte, slappe Bryst en Giftkalk er,

Opfostrer og med Daarskabs Rangle os

Bedøver mod Naturens Melodie.

For Ynde Kraften veeg. Hver Nydelse,

Hver Fryd opqvirlet blev til Slikkerie,

Forfinet blev til Drøm. Som Barnet, vi

Den sløve Haand udstrække efter Alt

Hvad Phantasien, lig en Charlatan,

Bag Glasset lod os see og Meening lumsk

Dig og din høie Jevnhed foretrak,

Forkastede Natur!

Og den almindelige Nedgang drog

Selv Digtren med, ham, som til Guders Borg

Og til Naturens Grotte Adgang fik,

Imens endnu bag ham den Vise stod

For Sandsens broget-malte Tavle der,

Og ei Begrebet sig opkastede

Til Herre over Indtryks vilde Flok.

Han, Himlens Tolk, Naturens blide Ven,

Som ved sin søde Rhytmus Vildhed bandt

Til Skjønheds Barm i Fredens bløde Favn;






Hvis foretrukne Anelser kun seent

Bag Tiders Følge naaes af Tankens Flugt;

Han, Guders Yndling, gaaer fra Dør til Dør

Og Bifald tigger, ved sin Lyra's Klang

Ledsagende, ei Sjeles høie Flugt,

Men Hjordens Fied paa trampet Almeenvei.

Ei i Olympen høit, paa lave Torv

Sin Krands han fletter, i hans qvalme Barm

Bortryger den guddommelige Ild

Som Japetiden fra Kronion stial.

Vaagn af din Dvale, Digter! Digter, reis

Af den Fornedring dig og slid dig løs

Fra Torvets Dronnings, Menings tomme Barm,

Hvor du i delilaisk Lænke laae

Med daanet Vælde, som Israels Helt

De kaade Poges Spot og Qvinders Spøg.

Vaagn op igjen og grib dit Arvespiir!

Ei er du Leiesvend, Lovgiver er

I Hjertets undertvungne Rige du,

Og før Fornuft indgrov den sene Lov

Du med Arions Harpe tæmmede

I Sæders Rige Storm og Bølgeslag.

Seer du det Skyggepar som svæver hist?

Skue hen! det Orpheus og Tyrtæus er:

En tæmmet Tiger slikker Thracierns Haand;

Thebaneren ved det vildtudslagne Haar

Opholder Seiern, Skiebne er hans Sang.

Seer du den skjønne Himmelnymphe hist?

Udød'lighed er hendes Navn, hun er

Din Løn ved fjerne Maal, hun i sin Favn

Med evig Attraa, evig Trofasthed

Opholder dig, mens Tidens lange Strøm

I Brudemelodier flyde hen.