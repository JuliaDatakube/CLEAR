Ventetid.(1891).



Det var alt i Februar,

Stæren fløjted efter Solen -






Solen lystred ej Parolen,

Stæren fik kun Krage-Svar.

Spejderen for Vaarens Flok,

for den hele Fugle-Masse,

krøb da sammen i sin Kasse,

sad som i en Fangeblok -

Stæren, ak,

har havt en gammel Almanak.



Og April, hvor var Du sur!

End paa Dammen Isens Flage,

sjeldent nogle lyse Dage,

Skoven som et øde Bur!

Kun i Graneholtet hist

Krageskrigets hæse Skurren

brødes af lidt Fløjt og Kurren,

ellers Alt saa bart og trist!

Jomfru Vaar,

har Du da glemt os reent iaar?



End paa Frysepunkt i Maj

- det skal bringe varme Loer,

men det bringer kolde Knoer,

hvis man kaster sin Kavaj!

Selv i Lunden gaar det smaat;

Farveglimt der kom i Løvet,

Sneglefjed der kom i Støvet -

men Naturen snegler blot!

Husk dog Maj,

Løv skal springe - krybe ej!






Sidst var Bøgen Numer Een,

fra Kastanien tog den Prisen,

derfor kom den i Avisen;

men iaar er Knoppen seen.

- Dog i denne barske Blæst

vil de Spæde let forkøles,

saa maa der nok heller nøles,

det vil baade Alle bedst;

blot vi maa,

grøn og liflig Pintse faae!