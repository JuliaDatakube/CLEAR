SFINX



Hvem var denne smukke Kvinde

sammen med den tunge Mand?

hun som i den lette Tram tog Sæde

og tilbagelænet bortvendt

trykket tæt til Ruden

stadig stirred ud -



Var hun ikke selve Drømmen

blid og bleg og fuldendt god?

Øjeæblet har i Farvemangel

med en Rest af Nattens Taage

mellem hendes Laage

skabt det store Blik.



Se hvor hun i Rudeglasset

bortvendt hænger ved sin Drøm!

hvilende sin Ynde som en Byrde,

mens fra korslagt Knæ de slængte

Ruskinds Ankler slingrer

under Silkesøm.



Sort er Floret, lyst er Haaret,

Kinden hvid af Nat og Vaar.

Vi er alle Træ af jordisk Tømmer.

Men jeg spørger, og jeg drømmer:

Er det Engle - eller

Furier i Aar?



Engel i den danske Paaske,

gjort af hvidt og graat og sort






svøbt i Flor af tynde Silkestoffer

med et Pust af Mulm og Øde -

som et Paaskeoffer

til den nye Vaar.