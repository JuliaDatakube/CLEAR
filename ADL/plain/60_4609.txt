Modersmaalet.



Du Danske, som kan høre

De velske Toners Flugt,

Hvi finder dog dit Øre

Vort simple Sprog saa smukt?

Veed Du, som vidt har vanket,

Hvorfor din Kind blev rød,

Hvorfor dit Hjerte banked,

Naar Hjemmets Tale lød?



Fordi den Sjæl, som lever

I Folkets tause Bryst,

Som det i Modgang hæver

Og trodser Kampens Dyst,

Som i dets Idræt præger

Sin Fylde og sin Magt,

- Er den, der sig bevæger

I Sprogets Rhytmedragt:






Fordi, naar Tanken svinge

Sig dristigt vil og vidt,

Paa Modersmaalets Vinge

Den kun kan flyve frit;

Og nynne kan vort Hjerte

Kun Tonerne, hvori

Vi lærte Livets Smerte

Og Livets Poesi.



Og disse Toner rumme

Jo Folkets bedste Kraft;

Og aldrig de forstumme,

Før det sig selv har tabt:

Før Danmarks gamle Løve

Maa bære fremmed Aag,

Skal ingen Fremmed røve

Vort kjære danske Sprog!