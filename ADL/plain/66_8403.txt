KAINELLERVREDENS BARN(1861)








Stærk og vældig Kain var,

Dyrked Jorden, nød dens Goder,

Og med Abel, med sin Broder,

Gud et Offer han frembar.

Men da nu for Gud kun Naade

Abel og hans Offer fik,

Da formørktes Kains Blik,

Og forbittret uden Maade,

Lod sit Hjertes Drift han raade.

Imod Abel vild og vred

Stormed han og slog ham ned;

Og da høit saa Herrens Stemme

Lod fra Skyen sig fornemme:

Siig, hvor er din Broder? foer

Trodsig op han med det Ord:

Sattes til min Broders Vogter

Jeg maaskee paa denne Jord?



Da lød atter Dommens Torden:

Hvilken Daad fuldbyrded du!

Høit om Hævn til mig fra Jorden

Blodets Stemme raaber nu.

Fra den Jord, som her blev vandet

Af din Haand med Broderblod,

Være bandlyst nu din Fod!

Skjælv i Frygt og flygt fra Landet,

Goldt for din Skyld og forbandet!

Vee mig! lød den Dømtes Ord:

Brøden den er altfor stor;

Evig skal ved mig den klæbe,

Hvo mig træffer, vil mig dræbe.

Syvfold jeg det hævne vil,

Svared Herren - med min Ild

Jeg dig mærker, saa det kjendes,

Du som Træl mig hører til.






Da lod Herren Kain gribe,

Af den dybe Frygt bespændt,

Og i Pandens hvide Stribe

Trællemærket blev indbrændt.

Mødt af Tvang fra begge Sider,

Mens Cherubens Arm ham holdt,

Stod skjøndt bævende han stolt:

Tænderne han sammen bider,

Uden Suk sin Straf han lider.

Nu det fuldbragt er og skeet -

Ordet »Skyldig« klart blev seet

Med sin røde Ildskrift lue

Midt paa Pandens brede Bue.

Løsladt, men ved Æren skilt,

Stirrende med Blikket vildt,

Flygted Kain med det Udraab:

Herrens Naade har jeg spildt!



For hans Aasyn jeg mig skjuler!

Skjuler for mig selv min Nød!

Fjælested er Jordens Huler,

Er de dunkle Skoves Skjød!

Fyldt af Tanken og urolig

Bryder op han samme Stund,

Fulgt i Hælen af sin Hund,

Der med Hyl ledsager trolig

Flygtningen fra Hjemmets Bolig.

Mørket paa hans Vei ham naaer;

Stormende han frem dog gaaer,

Lyttende til Hjertets Banken,

Hver en Tanke tabt i Tanken

Paa Retfærdighedens Dom.

Mødig han til Skoven kom,

Hvor han flakker rundt i Natten,

Til han kraftløs segner om.



Dybt han sov, og Solen skinned,

Fuglen sang fra Træets Top,

Da med nyfødt Mod i Sindet,

Styrket han slog Øiet op.

Alt forgjettet og udslettet

Var i Søvnens friske Bad;

Opret han paa Græsset sad,

Og for Øiet at faae tvættet

Han sit Skridt mod Kilden retted.






Bøiet over Bækkens Rand,

Seer sit Billed han i Vand;

Men tilbage foer han bange,

Som ved Synet af en Slange.

I hans PandeSkyldigstod,

Skyldig, skrevet som med Blod.

Alt han mindes - Kainsmærket

Sig for ham tilsyne lod.



Vee! udbrød han: Kildevældet

Vasker aldrig Brøden reen;

Her jeg kjendt er! Op paa Fjeldet,

Til den følesløse Steen!

Rask han Skoven Ryggen vender,

Og endnu ved Dagens Skin

Naaer han Bjergets nøgne Tind,

Hvor ham Purpurlyset blender,

Som i Nedgang Solen sender.

Glat og sort den Klippe stod,

Som han vandrer lige mod,

Og i Stenen klart fremstillet,

Seer han pludselig sit Billed.

Samme Skrift, som Vandet bar,

Dybt i Stenen blev han vaer.

Skyldig! skreg han - Bjergets Echo

Høit hamSkyldiggav til Svar.



Kain skjalv - Ei blot den bløde

Bølge speiled Straffen af;

Stenen gjemte paa hans Brøde,

Fjeldets Røst igjen den gav.

Stum han stod, og bleg var Kinden

Da i Mulm nu Solen sank,

Medens sølverhvid og blank,

Under sagte Vift af Vinden

Maanen steg bag Klippetinden.

Bort! med Bæven raabte han:

Bort til Ørknens golde Sand,

Uden Kilder, Træer og Stene,

Hvor jeg med min Hund er ene.

Her forbi ham Dyret sprang,

Og ad Stien, mørk og trang,

Ned ad Bjerget han begyndte

Nu en møisom Vandringsgang.






Men paa den han ret fik sande

Dommens Trusel: Skjælv i Frygt!

Over ham hang Fjeldets Pande

Som paa Fald og heelt omskygt;

Varslende skreg Kløftens Ugler,

Og til Hundens høie Glam

Bleg i Skyen Maanen svam,

Lysende for Bjergets Huler,

Hvor den sorte Nat sig skjuler.

Hvergang dem han skred forbi,

Mørkets Svælg han stirred i,

Mens han, for sin Frygt at tvinge,

Lod sin Røst mod Hulen klinge.

Skyldig! da med Kraft han skreg,

Og endnu før Tonen veg

Gjentog Dybets Stemme:Skyldig!

Saa hans Frygt til Rædsel steg.



Hvorfra denne Hjertets Bæven,

Dette skrækbetagne Sind,

Denne Tankens vilde Svæven,

Rastløs, fredløs, ud og ind;

Disse Haab, bestandig omme,

Denne Følelse af Gru

Ved hvad ei der er endnu,

Ved det ubekjendte Tomme,

Hvoraf Rædsel frem vil komme? -

Aldrig Frygtens Element

Kain forhen havde kjendt,

Aldrig før han havde prøvet

Angstens Magt, der Kraften sløved.

Ild og lis var i hans Blod,

Sveden paa hans Pande stod,

Og som efter Kamp for Livet

Ankom han til Bjergets Fod.



Her i Øst gik op just Dagen,

Og begrændst af Himlens Blaa

Hvid og udstrakt som et Lagen

Ørkenen han for sig saae.

Klaret af den lyse Morgen,

Imod Nattens Skræk et Skjold,

Laa den for ham bar og gold,

Friogaaben, som en Borgen

For et Tilflugtssted i Sorgen.






Bort han tørred Angstens Sved,

Frem med raske Skridt han skred,

Til, af Træthed overmandet,

Ned han kasted sig i Sandet.

Maalt med før, hvor let hans Hu!

Jord og Himmel saaes kun nu:

Ingen Krog til skjulte Fjender,

Intet Gjem for Skræk og Gru.



Støttet paa sin Arm, han sendte

Over Ørknen ud sit Blik,

Til mod Bjerget han det vendte,

Og sin Hund isyne fik.

Frem den kom med Spring i Dalen,

Med de aabne Næsebor

Søgende det tabte Spor,

Og nu fjernet knap en Alen,

Stod den, logrende med Halen.

Kain Mælet fik igjen:

Vær velkommen, gamle Ven!

Blev endog min Skjæbne værre,

Aldrig svigted du din Herre.

Om dens Hals sin Arm han slog,

Nærmere sit Bryst den drog,

Skued i dens klare Øie -

Men en Zittren ham betog.



Ogsaa der han saae sin Pande

Mærket med en ildrød Skrift;

Ogsaa der mon »Skyldig« stande,

Tegnet paa en ond Bedrift;

Ogsaa der ham kom imøde,

Dybt fra Dyreøiets Bund,

Dommens Ord fra Herrens Mund,

Mindet, hvori Qvaler gløde,

Straffen, blodig som hans Brøde.

Op han sprang med hævet Arm,

Sparked Dyret bort i Harm,

Og med Hylen Hunden flygted

For det Blik, hvis Lyn den frygted.

Vee mig! raabte Kain vild:

Ørknens Sand er vorden Ild!

Bort til Floden! I dens Bølger

Hjertets Brand jeg slukke vil!






Og paany han her forandred

Flugtens Maal og Fodens Gang,

Og fra Ørknen bort han vandred,

Mens i høien Sky han sang:

Jord og Himmel, laan mig Øre!

Kains Drab og Kains Fald

Herren syvfold hævne skal!

Ingen Herrens Træl tør røre,

Ingen Ondt den Onde gjøre!

Under Sangen angst omkring

Speided han i Ørknens Ring,

Mens mod Nord han frem sig skyndte,

Hvor det store Vand begyndte.

Der, i Skovene mod Nord,

Tabte nu sig Kains Spor;

Dømt landflygtig, vandred fredløs,

Skjult og eensom han paa Jord.



Aar randt hen - med Mosset Freden

Abels Grav alt værned om,

Da til Landet Øst for Eden,

Kaldet Nod, en Vandrer kom.

Stærk og skulderbred var Manden,

Høi af Væxt og klædt i Skind;

Bleg og furet var hans Kind,

Og det sorte Haar til Randen

Af hans Bryn ham dækked Panden.

Med et mørkt, uroligt Blik,

Støttet til sin Stav han gik

Langsomt frem i Aftensvalen,

Altid længer ned i Dalen.

Et Par Hytter kun han saae,

Ellers øde Dalen laa,

Men paa Høiderne omkring den

Eeg og Gran i Mængde staae.



Kain - thi just han var Manden -

Standsed foran Dalens Bæk,

Hvor en Hytte laa paa Randen,

Krandset af en Rosenhæk.

Her, hvor i den dybe Skygge

Solen lifligt smiled ind,

Her gad af det piinte Sind

Smertes-Tornen ud han rykke,

For i Fred at boe og bygge.

Rundtom saaes kun Fredens Spor;






De til Hytten ledte, hvor

Han ved Arnestedet inde

Traf en ung og ældre Qvinde.

Kain Herberg fik hos dem,

Fandt bag Hyttens Væg et Hjem,

Tog til Viv den unge Qvinde

Da den næste Vaar brød frem.



Men for Pagten at betrygge

Og sit Fortidsliv at fly,

Han beslutted nu at bygge

I den aabne Dal en By.

Før han havde dyrket Jorden,

Nu om fri Bedrift det gjaldt;

Haandens Brug dog let ham faldt,

Snart ved tænksom Flid og Orden

Er en Haandværksmand han vorden.

Steen og Træ til sit Behov

Hented han fra Mark og Skov;

Bygged Huse - hele Rader,

Som han deelte af i Gader.

Alt som Værket kom istand,

Tidt med Studsen udbrød han:

Altsaa uden Herrens Naade

Livet dog man føre kan!



Og med dette Syn paa Sagen

Han fordobblede sin Flid;

Værk paa Værk udfyldte Dagen,

Og for kort ham blev hans Tid.

Bølgen lig, hvis Kraft sig bryder

Imod Klippen, fast og stærk,

Brød sig her mod Dagens Værk

Følelsen, der meer ei syder,

Tankens Storm, der dæmpet lyder.

Fredeligt randt Aaret ud,

Da kom fra hans Hustru Bud:

Han sig Fader kunde sige

Til en lille Dreng og Pige.

»Viet ind« er Drengens Navn,

Raabte han med Fryd og Savn,

lilte hjem til Viv og Hytte,

Tog de spæde Børn i Favn.



Som han stod med dem i Armen,

Han igjen det Mod fornam,






Der ham fordum fyldte Barmen,

Før den hused Skræk og Skam.

Sorgens Tryk han følte vige,

Glædessmilet om hans Mund

Traadte frem, og samme Stund

Kyssed han den lille Pige.

Til sin Søn han hørtes sige:

Hanok, Barn, jeg har dig kaldt;

Byen, jeg har bygget alt,

Samme Navn jeg vil tillægge;

Gud indvied' er I Begge.

Her til Lyset hen han bar

Børnene, der stille var,

Og betragted glad sit Afkom.,

Rørt sit lille Tvillingpar.



Hvor uskyldige de nøgne

Smaabørn i hans Arme laae:

Hvilke aabne, klare Øine!

Hvilke Lemmer, fine, smaa!

Men hvordan! I Begges Pande

Sees et Tegn - et dunkelt Spor -

Som et Anlæg til et Ord -

Trækkene, der Ordet danne,

Dog utydeligt sig blande.

Nu han seer dem ikke meer -

Jo, igjen han nu dem seer!

Midt i Panden sammenføie

Skriftens Træk sig for hans Øie.

Kan sit Øie da han troe?

Ordet Skyld han læser jo,

Ordet Skyld paa dem, som hvile,

Her i Uskylds dybe Ro!



Kain blegned - begge Poder

Rask til Sengen bar han hen;

Lagde dem hos deres Moder,

Gik saa bort - men kom igjen.

Atter stod han spændt og stirred

Ned mod Leiet paa de Smaa,

Atter klart han Tegnet saae,

Ved hvis Syn hans Læber dirred,

Skyldens Tegn, der ham forvirred.

Dybt trak Veiret han paany;

Ned i Dalen til sin By,

Til sit Arbeid han sig skyndte;






Slap det Værk, han der begyndte,

Og sad stum og bed sin Negl:

Havde han dog ei seet feil?

Var maaskee dog ei det Hele

Blot hans egne Tankers Speil?



Atter maatte han tilbage

Og sin Frygt i Øiet see;

Og saa gik han flere Dage

Til og fra og til sin Vee.

Snart var Skriften som borttvættet

Og de Spædes Pande klar,

Snart igjen den dunkel var,

Af det mørke Skyldtegn plettet;

Snart var Tegnet halvt udslettet.

Men tilsidst det fast dog stod,

Prentet som i Kjød og Blod:

Saae paa sine Børn han nøie,

Stod ham Brøden klart for Øie.

Ingen Tvivl fandt mere Sted,

Præget blev bestandig ved;

Som han selv bar Straffens Mærke,

Bar hans Afkom Mærket med.



O, forfærdelige Tanke!

Dreven af sin dybe Skræk

lilte ned han til det blanke

Dalens Speil, den klare Bæk.

Der nedknælende paa Randen,

Bøiet af sin Straf og Tort,

Strøg det tykke Haar han bort,

For at see sig selv i Panden

Skarpt, som naar man seer en Anden.

Hvor forskjelligt fra de Smaaes

Her hans eget Skyldtegn saaes!

Som en dyb, udvoxet Skramme

I en gammel, barket Stamme.

Ha! og dette gamle Saar

Skjændselsliv hans Afkom spaaer!

Blodskyldsstraffen alt i Vuggen

Her de skyldfrie Spæde naaer.



Kains hede Blod oprørtes,

Harme rystede hans Krop,

Og hans vrede Snøften hørtes,

Da forbittret han sprang op.

Hvor i Hjertet vildt det kogte!






Slig en Uretfærdighed

Rev jo Himlens Hvælving ned,

Og ved Jordens Piller rokte.

Men lad Herren vel sig vogte!

Kan end Livet holdes ud

Med en streng, unaadig Gud,

Er en ond, en uretfærdig,

Mennesket dog reent uværdig.

Kain, trods sin Synd og Skam,

Her sig siger løs fra ham;

Knuust af Dommen, er til Gjengjeld

Han sin Dommer evig gram.



Og af Vreden fødtes Qvalen,

Der til Flugt ham drev paany;

Altfor snever blev ham Dalen,

Altfor trang den bygte By.

Bort han maatte - Livet føre

Langt fra Mindet om sin Vee;

Først de spæde Børn dog see,

Først de Toner laane Øre,

Som i Hjemmet Hjertet røre.

Hyttedøren stod paa Klem,

Og paa Leiet i sit Hjem

Saae sin Viv han slumre stille,

Mens i hver Arm laa en Lille.

Trist i Sind, i Hu saa mod,

Kain længe for dem stod,

Saae sig mørk omkring i Hytten,

Før med Suk han den forlod.



Snart dog Harm paany isteden

For den bløde Smerte kom,

Og paa Flugten voxte Vreden

Over Herren og hans Dom.

Sig ihu han monne kalde

Straffens mange bittre Aar:

Eet for eet forbi ham gaaer,

Og før talte de var alle,

Var han bleven sort af Galde.

Paa hans Gang mod Syd fra Nord

De udspiilte Næsebor,

Der sig opad trodsigt kaste,

Bleve staaende og faste.

I Forbittrelsen hans Haar

Kruset, stivt iveiret staaer,






Og som omskabt er han vorden,

Da til Afrika han naaer.



Der, paa den uhyre Slette,

Vredens Barn sit Hjem nu fandt;

Med sig selv og Gud i Trætte,

Der, i Trods, hans Liv henrandt.

Der, som Jæger med sin Bue,

Med sin Piil, sit korte Spyd,

Streifende fra Nord til Syd,

Bar, forbrændt af Solens Lue,

Han sin Nøgenhed tilskue.

Der, i Damp af Dyrets Blod,

Hærde d sig hans vilde Mod,

Aldrig bøiet under Nøden,

Evig legende med Døden.

Der, med Drab, med Kamp og Strid,

Gik blandt Dyrene hans Tid,

Mens i vældig Kraft, som Løven

Til sin Styrke han slog Lid.



Der, for Skam og Frygt befriet,

Gudsforladt, sin egen Mand,

I Naturens Liv indviet,

Som dens Dyrker leved han.

Fordum han i Agerfuren

Havde sanket af dens Frugt,

Havde nyttet dens Product

Ved sin Byggen og sin Muren;

Nu ham Herre blev Naturen!

I sin Tanke vorden sløv,

For den indre Stemme døv,

Paa hans Vandringer bebuder

Sol og Maane sig som Guder.

De, som straalte for hans Blik,

De til Løn hans Offer fik;

Og paa Flugt fra Naadens Veie

Tabt for Gud, fortabt han gik.