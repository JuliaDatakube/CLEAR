Jeg drømte



Jeg drømte, at jeg og min Hjertenskær

skulde fare til fjerne Lande,

hvor Solen var større, og Vaaren

bar rigere Løv om sin Pande.



Jeg drømte, at jeg og min Hjertenskær

skulde fare fra Hjemmets Stængsel,

og vi skulde Frihed finde

for al vor evige Længsel.



Saa sejlede jeg og min Hjertenskær

gennem Drømmens Nætter og Dage -

og vi skulde sammen bygge

og aldrig længes tilbage.



Vore gamle Guder som Klipper stod,

vilde stænge for Stavn og Færden -






vi lukte for dem vort Øje

og bad til den vide Verden.



Saa sejlede jeg og min Hjertenskær

vore fjendske Guder til Grunde -

og slog deres døde Tavler

med Ord fra levende Munde.



Saa sejlede jeg og min Hjertenskær

gennem Skum og skinnende Vove,

og trodsigt vendte vi Ryggen

til Guld og til grønne Skove.



I Landet, hvor vi vilde bygge og bo,

var der Ungdom og Vaar og Helse -

og Vækst i Klarhed og Skønhed

og Sjælenes frie Frelse.