Carl Christian Hall.Ved Afsløringen af hans Statue i Søndermarken.(15. September 1890.)



Der staar han i sin Dagligdragt

som vi ham altid kjendte,






med busket Bryn, med Mankens Pragt -

som standset for at vente!

Her har han ventet paa sin Hund -

her har han ventet Lykkens Stund

for Danmark, som han elsked.



Paa høje Sokkel høj han staar,

og højt han stod i Livet,

gik ud og ind i Kongers Gaard,

fik Magt og Ære givet!

Men lige jevn han gik omkring,

og lærte aldrig høje Sving,

saae aldrig ned paa Nogen.



I Malmen staa hans Aasyns Drag

med Tankens Hvælv det høje,

med al hans danske »Far i Mag«,

og med hans milde Øje!

Og i ham selv var Malmen god,

en Strøm af Varme, Haab og Mod,

der steg i Livets Digel.



O Søndermark, som Høst og Vaar

gav Svalhed ham og Skygge,

som saae hans Fjed de mange Aar

i Veemod som i Lykke -

som saae ham vandre rank og ung,

som saae ham vandre træt og tung,

staa Vagt nu om hans Billed!






Og naar ved Høst dit gule Løv

Du drysser ham i Haaret,

og hvisker os, at Alt er Støv

hvad ej er himmelbaaret -

fortæl hvert Foraar os igjen

om en af Slægtens bedste Mænd,

og krans paany hans Minde!