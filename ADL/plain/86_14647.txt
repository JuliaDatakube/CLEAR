Den syge Pige



Dine stakkels magre Hænder

smertelig mit Øje saarer.

Jeg kan se, hvor Blodet brænder

i de blaalig svulne Aarer.



Men i dine store Øjne

er der Sorg, der sødt mig saarer:

Rene uden Svig og Løgne.

Kæmper tavst mod tunge Taarer.



Og den stakkels svage Stemme

klinger skørt fra Brystets Hule.

Du kan aldrig mere glemme,

vilde blot saa gerne skjule.





Men, hver Tone Budskab bringerom

den Sorg, Du vilde skjule.

Stundom dog saa skært det klinger

som en Sang af syge Fu'le.



Det er ikke længe siden,

at Du sad som Barn paa Skammel,

vented længselsfuldt, at Tiden

skulde gøre stor og gammel.



Men det blev en Hjertesviden

og en Pine bag Din Pande.

Ilsomt, ilsomt rinder Tiden

ned mod Dødens dybe Vande.



Men der er og, sære Stunder,

hvor det lysner bag Din Pande.

Drømme om et Skønhedsunder

— glide ud paa vide Vande.