I. novemberi skoven er der mørkt - det er næsten nat - langt borte fra sit
	hus løber stenka - søgende -, med bøssen i haanden og jagttasken
	paa ryggen -, tom - hans arbejdende øjne roder i mørket
	- se kan han ikke - men lede - søge - finde - hvis der er noget
	at  finde  -  af  og  til  kalder  han  sagte  og  gennemtrængende:
	gripsy, gripsy, her, kom -! han standser og lytter - intet høres -
	stenka løber langs skovens kant - og langs gaardenes yderste
	marker, der lyser under den tynde sne - det er nu fire timer
	siden  han   gik   ud   for   at   jage   -   gripsy,   hans   hund   er   forsvundet
	- frivilligt er den ikke kommet væk fra ham - maaske
	har  nogen  stjaalet   den   -   før,   da   det   endnu  var   lyst,   hørte
	stenka et skud - er det haren, der er blevet skudt  -  eller -
	eller har den satans bonde skudt hunden -? ingen lyd  svarer
	hans kalden - maaske er den vendt hjem efter at have mistet
	følingen med sin herre - stenka standser og puster - saa bøjer
	han af - ind i skoven - krumbøjet løber han under granerne
	med øjnene halvt lukkede mod grenenes snærtende slag - glidende,
	økonomisk løber han - af og til hviler han ved at gaa -
	han kommer ud paa en plads med spredte  høje  graner  -  en
	klump paa en høj gren - sortere end nattehimlen - en tør gren
	knækker under hans bremsende skridt - klumpen gir et ryk -
	lynsnart skyder han - et par larmende vingeslag og tjurhønen
	ligger for hans fødder - den er stor og fed - han stopper den i
	tasken - men hvor er gripsy -? hvorfor fanden skulde han have
	skudt hende -? stenka løber videre - han er træt nu - der er en
	halv mil tilbage - det sidste stykke gaar han - han gider ikke
	holde  grenene   fra   sig  -   de   smider  sne   over  hans   nakke   og
	skuldre  -  slaar ham paa munden - ved stammen paa  en  birk
	hænger en afplukket grangren og en tør pind ved siden af hinanden
	- stenkas mærke - bare et par skridt til hytten - saadanne
	mærker er anbragt i en stor cirkel hele vejen rundt om hans hus
	- med et sæt synker han i knæ - fra hyttens tag flyver en gnist -
	endnu en - en hel række - røde draaber, der falder -, opad mod
	himlen - stenka spænder sine øjne til  det yderste  -  der maa
	være nogen - nogen har gjort ild i hans hus -! stenka kender
	ingen her - der har aldrig i de otte maaneder, han har boet her,
	
	været andre end han selv paa dette sted - eller i alt fald i huset
	- forsigtigt, liggende paa knæ i skoven, spænder han hanen paa
	sit gevær - med tre spring staar han i døraabningen - ved den
	nylig tændte ild sidder en sorthaaret kvinde og smiler - stenka
	maaber og piller langsomt patronen ud af bøssen og stikker den
	i lommen - "hvad vil du?" siger han - han er ikke vant til at
	tale til mennesker - hun ser paa ilden, lægger et par pinde paa,
	stryger en stribe haar fra panden og svarer stille: "jeg er manja,
	jeg er ikke herfra" som om det skulde være en anbefaling -
	lidt efter: "i sandviken hørte jeg, at din hund var skudt - det
	var forstanderen for fattighuset, der saa den og skød den af
	forvirring og forskrækkelse - saa gik jeg herop - det var ikke
	let at finde -" manja smiler igen - stenka lægger bøsse og jagttaske
	fra sig og sætter sig - manja kigger i ilden - saa bøjer
	hun sig frem og tar fuglen ud af tasken, kaster et hurtigt blik
	paa stenka og begynder at rense fangsten - stenka er tavs - han
	sidder længe som om han tænkte - saa rejser han sig og gaar
	ned til bækken, slaar hul paa isen, fylder sin spand og bærer
	den uden at spilde en draabe ind og stiller den ved siden af
	kvinden - fra en krog henter han en gryde og en krukke med
	smør - manja ser op - fjerene flyver om fingrene paa hende -
	atter smilende hvisker hun:  "salt!" men stenka smiler ikke -
	lydløst rejser han sig fra sin seng af faareskind og henter saltet
	- han sætter det, uden at tænke derover, saa langt fra hende,
	at hun næsten maa rejse sig for at naa det -- natten er dyb som en skakt - men du sidder paa bundens
	mørke fløjl og der er ingensteds at falde - og ved siden af dig
	brænder og varmer et lille lys - saadan er stenkas hytte i skoven
	denne nat i november - der er ingen vind og vinterens kulde
	skraber sig frem langs jorden mellem stammeme langt nede fra
	elvenes og de store søers frostcentraler - og de første dage efter
	denne nat er der ingen dyr fremme - i ubevægelig venten i
	reder og huler vænner de sig til vinterens nye pels - og stenka
	spiser sit første rigtige maaltid efter den lange dag - og mens
	han gnaver de fede fuglelaar, venter manja paa sin andel og
	fortæller stenka om sin hævnplan - hun vil gaa ned til købmanden
	- han har en hunhund, der har løbetid nu, ved hun -
	og hun vil lukke den ud af skuret, hvor den klager om sin
	spildte brunst, og tage den med sig til sandviken - to gange vil
	hun gaa frem og tilbage mellem de spredte  huse i  den lille
	landsby, og saa vil hun gaa ud i skoven med tæven og vente -
	saa vil alle den skyldige landsbys hanhunde søge sig efter hende
	
	i hundeelskovens duftspor - og hun vil ligge paa lur og vente -
	og hun vil skyde dem alle - hver eneste en som hævn over niddingsdaadet
	mod stenkas gripsy - saadan er hendes plan - heller
	ikke nu smiler stenka - han rækker resterne fra sit maaltid over
	mod hende og siger: "hvorfor? til hvad nytte? -" saa lægger han
	sig uden et ord mere til at sove - og manja er alene med hans
	rolige aandedrag og skoven og natten og de sluknende gløder
	fra ildstedet -