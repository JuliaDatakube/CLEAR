Sonnetter.



1.



Tro ej, mit Strengespil for altid tier,

Fordi mit Ønskes bedste Maal er vundet,

Fordi min Attraa har din Attraa fundet,

Og al min Idræt jeg til Dig nu vier.



I Sjælens tause Kløfter ligger bundet

Endnu en Flok af nye Melodier,

Som kun paa Liv og Lys og Frihed bier,

Til Du Forløsningsordet har udgrundet.



Paa dine Læbers Rosenseng det sover,

Det fødes i dit Hjertes Himmerige,

Dets hemmelige Magt Du byder over.



De bundne Toner ville løste stige,

Og rulle frem i klare, klingre Vover,

Naar Du, skjøn Jomfru, Ordet vil udsige.






2.



Der er en Sø etsteds i Nordens Lande,

Hvis Bølger kruses legende og milde,

Og smukt i Sommersolens Straaler spille,

Og vugge Billedet af rige Strande.



Men pludselig, mens Alt omkring er stille,

Fra neden røres op de dybe Vande,

Og Bølgen rejser sig med skumhvid Pande,

Som om den pidskedes af Storme vilde,



En saadan Sø min Sjæl er i det Mindre:

Snart Livets Indtryk mildt i den sig spejle,

Og Dagens Sol og Nattens Stjerner tindre;



Snart mørkner den og løfter Bølger stejle,

Og dunkle Magter rase i dens Indre.

- Siig, tør paa denne Sø Du trøstig sejle?






3.



Din Attraa er den fromme, hvide Due,

Som Haabets friske Olieblad mig rækker,

Som til et nyt og bedre Liv mig vækker,

Og vender op mit Blik mod Pagtens Bue.

Min Attraa er som Bjergets røde Lue,

Der længselsfuld sig efter Himlen strækker,

Men trindt med Sten og Aske Alt bedækker,

Og bringer Menneskene til at grue.

Ak, men den Jord, som Bjergets Ild fortærer,

Har ogsaa Blomsterpragt og Bladeskygge,

Og tunge Ax og stærke Druer bærer.

Siig, tør Du tro den skrøbelige Lykke,

Hvorunder Dybeis gridske Flamme gjærer?

Tør Du hos mig, min hvide Due, bygge?






4.



Dengang Odysseus om paa Havet irred,

For til sit fjerne Hjemland Vej at finde,

Da sad etsteds paa Strand en dejlig Kvinde,

Hvis Tryllesang i Aftenluften dirred.



Men hvo der lyttende paa hende stirred,

Forliste ynkelig paa Klipper blinde;

Odysseus lod sig fast til Masten binde,

Derfor Sirenen ej hans Sind forvirred.



Som Grækeren paa Livets Hav jeg krydser;

Men mig Sirenen følger paa min Snekke,

Og hendes Sang min skjulte Kummer dysser,



Og hendes Røst min gode Kraft vil vække, .

Og jeg taknemlig hendes Hænder kysser,

Thi Vej til Himlen viser hun os Begge.






5.



Du veed, at Du er mine Øjnes Stjerne,

Mit Øres Velklang, mine Læbers Honning,

Min Tankes Axe og min Viljes Dronning,

Mit Hjertes Heltedigt, mine Levens Kjerne,



Du veed, din Sorg er mine Strænges Dæmper,

Mens højt de klinge, naar din Sjæl sig fryder;

Du er med mig i Baaden, naar den skyder

For fulde Sejl, som naar mod Storm den kæmper.



Og som det er, saa maa det altid være.

Om Lykkens fulde Skaaler os skal rækkes,

Om Livets Nød og Kvide vi skal bære,



Om vore Vinger tidlig skulle stækkes,

Om Gud vil os en sildig Kveld beskære -

Een Lod, eet Liv, een Død maa blive Begges.






6.



Hvor kan det være, Tidens Tand mig skaaner,

At Bølgegangen i mit Bryst ej lægges,

At ej min Sjæl af Støv og Skimmel dækkes,

At kun mit Skæg, men ej min Tanke graaner?



At at min Ungdoms Drøm jeg ikke vækkes,

At Fantasus mig end sin Vinge laaner,

Og Haabets Himmel for mit Øje blaaner,

Og Modets Landse i min Haand ej knækkes?



Det kommer af, at Du min Sjæl opfylder:

Din Vaarsol klarer Høstens mulne Dage,

Og nøgen Mark og brunet Løv forgylder;



Din Vilje holder Tidens Magt tilbage,

Din Ungdom jeg min anden Ungdom skylder.

Du er en Ydun - gid jeg var en Brage!






7.



Tidt synes mig, der er ej mer at gjøre:

Mia Sang har malt, hvad i mit Hjerte lued:

Mit Ord har talt, hvad jeg i Tanken skued;

Mit Flag har ført, hvorhen det kunde føre.



Skal for en Slægt, forfjamsket og forkuet,

Jeg synge hvad jeg veed vil Ingen røre?

Og skal jeg tale for det døve Øre,

Indtil jeg snart til Taushed vorder truet?



Men naar da kjærlig mig din Arm omslynger,

Naar ved dit Bryst til Ro mit Hoved lægges,

Ej Træthed og Forsagthed mer mig tynger;



Saa voxer Modet, og min Spændkraft vækkes

Og ufortrøden taler jeg og synger,

Og skrider fremad uden at forskrækkes.






8.



Naar dem jeg saa', der nys var mine Lige,

Bestandig løftes højere i Vejret,

Dem, der sad stille, mens jeg brugte Sværdet,

Og for at falde foretrak at vige;



Og naar jeg da saa' Mængden maale Værdet

Blot efter Trinene paa Højheds Stige,

Og knæle for de Mægtige og Rige -

Saa har jeg stundom Magt og Glands begjæret.



Men naar saa min vildfarne Tanke vendte

Hjem til mit Hjem, det kjærlige og trygge,

Min Daarskab jeg med Ruelse erkjendte.



Nej, jeg velsigner netop Livets Skygge:

I den fandt jeg langt mer, end jeg fortjente,

Dig og i Dig et Overmaal af Lykke.






9.



Mit gamle Hjem nu Skovl og Spade lukker,

Og Vintrens Storm, som suser hen derover,

Opvækker Ingen mer af dem, der sover,

Kun Tanken deres blege Billed hugger;



Men om jeg stundom ser paa det tilbage,

Og i det Svundnes Strøm vemodig dukker,

Min Sjæl ej efter hvad jeg tabte sukker;

Jeg vil ej leve om de gamle Dage.



Du skaber mig et andet Hjem, Du Kjære!

Hvor der er godt at være, sødt at hvile,

Hvor Mindets Støtter Haabets Krandse bære,



Hvor spæde Hænder brække Sorgens Pile,

Hvor bløde Arme lette Byrder svære,

Hvor Morgenlys fra Barnelæber smile.






10.



Du er det Træ, som mig sin Skygge byder;

Du er den Ranke, som min Drue bærer;

Du er det Ax, hvoraf mit Brød jeg skærer;

Du er den Blomst, hvis Duft og Glands mig fryder;



Du er den Fugl, der synger i min Stue;

Du er det Billed, som mit Øje nyder;

Du er den Sol, som mine Skyer bryder,

Og Du er Stjernen paa min Aftenbue.



Men hvad kan jeg nu give Dig i Bytte

For Alt, hvormed Du daglig mig beriger?

Ja, jeg kan elske, ære og beskytte,



Og aldrig jeg din Tro og Tillid sviger;

Det er det Hele. - Men hvad kan det nytte?

Jo længere jeg lever, Gjælden stiger.






11.



O, vug i Søvn din hemmelige Kummer

Ved dette Bryst, som dig imøde banker!

Øs dine tunge, smertefulde Tanker

Ud i min Sjæl, der som et Kar dem rummer!



Naar øm din Fod imellem Stene vanker,

Naar træt din Ryg sig under Byrden krummer,

Naar Livets høje Bølge mod Dig skummer,

Og angst Du tror at slippe Haabets Anker -



Saa grib min Haand! Jeg er jo ved din Side;

Det blev min Ret, som Støtte Dig at tjene;

Alt, hvad Du lider, vil jeg ogsaa lide.



Naar trofast vore Kræfter vi forene,

Vi skal med Sejr os gjennem Verden stride;

To bære let, hvad Ingen aarker ene.






12.



Du kjender al min Svaghed og min Styrke,

Hvor langt jeg rækker, og hvor brat jeg glipper,

Hvor fast jeg holder, og hvor let jeg slipper,

Hvor der er lyst i mig, hvor der er Mørke.



Du veed, min Sjæl blev dannet af Naturen

Kun som en Husmandsplads blandt Norges Klipper;

Hist gror lidt Græs, her bølge korte Vipper,

Hist fosser Bækken frem, her stivner Uren.



Du kan mig udenad ret som en Lexe,

Hvert enkelt Træk, hver Linje skarp og lige.

Saavelsom de concave og convexe.



Hvis noget Nyt endnu jeg kan Dig sige,

Saa maa det komme af, at Du kan hexe

Ny Klang i mine Toners gamle Stige.