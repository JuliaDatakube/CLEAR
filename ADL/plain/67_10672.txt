FRISKT VEJR



Flokkende Skymasser drive

fra Øst og fra Vest, fra Pol til Pol.

Og Vinden fænger i Græsset,

som skinner saa blødt i den flakkende Sol.

Bag os i Skovhjørnet svulmer

med svajende Grene de løvlyse Trær.

Alt er saa frodigt og susende friskt;

lad os hvile paa Skraaningen, hér!



Engenes vaarlunkne Stilhed

mig ækler som Gadernes støvtunge Luft;

Solheden tænder en Brynde,

der hærger som Skovbrand min Sans og Fornuft.

Friskt Vejr! friskt Vejr! se hvor dybblaa

gaar Søen der borte med Fraad som i Storm.

Se Skyer! se Grene og Blade,

der slænges i Virvar og aldrig faar Form!



Du skulde vide, hvor kækt

dine Klæder sig slynger for Søbrisens Pres,

blotter de røde-blaa Strømper

rundede fint i det piblende Græs!

Og over de smilende Øjne

Lokkerne glattes og Sløret sig snor.

-Lilla fru!kan du synge en Bellmann?

syngdenom "Jomfru'mord"!






De skæreste Jomfruermyrdes,

des sødere Tilgang i Fruernes Ring;

det er i den syndige Verden

den allernaturligste Ting.

Er Vejret kun friskt for inden,

saa friskt som en Blæst paa den græsgrønne Jord

-lilla fru!da kan Jomfruer "myrdes",

og Skaden er aldrig saa stor.

20.5.87