AFTENSOL



Læg dit Hoved i mit Skød, -

nu gaar Solen ned!

se, hvor Himlen bliver rød

som et Rosenbed!



Læg dit Hoved i mit Skød!

fra din hede Kind

straaler der en Rosenlød

i mit Hjærte ind.






Ung og frejdig, mild og lys

i min Sjæl du sank,

som mod Natten Solen nys

daled stor og blank.



Ak, saa rig en Billedpragt

bølger for mit Sind,

blot fordi du blødt har lagt

mod mit Bryst din Kind.



Lille Blomst blandt tusind smaa,

som i Verden gror!

som en Skovblomst skal du staa,

malt med stille Ord!