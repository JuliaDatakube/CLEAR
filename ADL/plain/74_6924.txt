Skyer.



En Hær af Skyer

jager over Himlen

som Hundekoblet under Skyttens Pidsk;

nu taarnes de

til høje Alpetinder






med mørke Skygger

og med blanke Bræer.

Hvad er saa Skyen?

Næseborets Damp

fra Gangeren, den aldrig trætte Jord,

- og som en Damp

den atter vil forsvinde.



Men hine Skylag over Mennesket,

de tunge Tordensky'r af Nag og Harm,

hvis Mørkhed skræmmer os -

hvis Drøm er Gjenlyd

fra Sinajs Ørkenfjeld -

hvis Lyn er Glimt

af Flammesværdet om det tabte Eden -

dem splitter Stormen ej,

saalidt som Viljen;

de brydes kun af Lyset fra det Høje,

af et barmhjertigt, evigt Sole-Øje.