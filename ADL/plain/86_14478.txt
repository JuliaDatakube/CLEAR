De blege Blomster.



Vi sidder ved Bordet.

Suppen bæres om,

det første Glas er skænket.

Endnu har ingen fundet

noget morsomt at sige,

og flove Smil er om Læberne.

Jeg ser paa Bordet

et Kar med Bregner

og blege Blomster,

der rødme.

— Saa skære, hvide Blomster.





Da kommer der gyldent Lys

ind i min Sjæl,

og mit Væsen vider sig ud.



Aa se, se dog

de hvide Blomster,

de blege Blomster,

hvor de bøjer sig mod os

tynget af hellig Sorg,

og hvor de rødmer

bristende rige

paa forunderlig Lykke.

Aa se, se dog, hvor de er skønne

de blege, rødmende Blomster,

steget mod Himlen af den hede Jord.

— Saa altfor — altfor skønne.



Aa, forstaar I da ikke?

— Hvorfor vil I ikke forstaa?





Hvorfor giver vi os ikke

til at skrige og græde. —

Alle vi der sidder ved Bordet.



Aa, Herre, hvor, er vi dog bedrøvede,

hvor er vi dog tynget

af hellig Sorg,

og hvor er vi dog rige,

bristende rige

paa forunderlig Lykke.

Ja. Og hvor vi længes,

længes —

vi hvide Blomster,

vi blege Blomster,

der rødme.