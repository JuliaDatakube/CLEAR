NU TÆNDES STJERNEN



I

Nu tændes Stjernen

Og Mørket falder over Jorden

Jeg staar hvor Alperosen brænder

Nærved et Vandfalds Torden



II

O Amaryllis!

Du fjerne, i de danske Lunde!

Dig kalder jeg o kan Du høre?

O Himmel, hvis Du kunde!



III

O Amaryllis!

Du fjerne, med din Dreng ved Haanden!

Et Kys! o tag det fra min Læbe

Tag af mit Hjerte Aanden!



IV

Din lille Pige

Løft hende høit, høit op I Luften.

Som jeg Orangeblomsten løfter

Kan Du fornemme Duften?



V

Lad Kammen falde!

Lad Lokkerne om Halsen rulle!

Jeg finder dog blandt dem Din Nakke

Den blomstrende, den fulde!






VI

Luk kun Dit Øie

Lad Børnene i Drømme græde

Lad Lampen slukkes, Stuen mørknes

Jeg er, jeg er tilstede



VII

Dig Nattens Skygger

Forgjæves kun at skjule stræbe

Halvdrømmende, henrykt mig møder

Dit Bryst, Din Arm, Din Læbe.