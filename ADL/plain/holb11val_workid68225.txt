EPISTOLA CDLII.Til ** Tvende Ting, som Mennisker længe have forgjæves arbeydet paa, er den Konst at
                    giøre Guld, og at flyve udi Luften. Af den Historie, som min Herre nylig har
                    fortalt mig, sees, at visse Mennisker endnu ere i de Griller, at det sidste kand
                    lade sig giøre, og at man ved tilsatte konstige Vinger, kand svinge sig op udi
                    Luften, paa samme Maade, som Fugle ved deres naturlige Vinger. Men, hvis deslige
                    daarlige Mennisker vilde betænke, hvad Forskiel der er imellem Menniskers tunge
                    og Fuglenes lette Legemer, og, hvis de vilde nøye betragte Fugle-Vingernes
                    Dannelse, item Svantzen, som Fuglene betiene sig af som Roer, og adskillige
                    andre Egenskaber, som Naturen alleene har begavet, og kand begave dem med, vilde
                    de staae fra saadant et Forsøg, som er u-giørlig, og derforuden kand
                    tilveyebringe meer Skade end Nytte, ja have samme Virkning som Guldmagerie,
                    hvorom jeg tilforn har skrevet; Saa at det er troeligt, at GUD for det
                    Menniskelige Kiøns Nytte har giort saadant u-mueligt. Thi, hvis Mennisker kunde
                    lære at flyve, vilde den heele Jord faae en anden Skikkelse. Mennisker maatte
                    forlade Stæder og Landsbyer, og efter Rov-Fugles Exempler grave sig ned udi
                    Huler, saasom Muure og Volde ikke kunde beskytte et Menniske imod det andets
                    Vold. Kort at sige: Regieringer, Societeter, Forbund vilde reent ophøre, saasom
                    de kunde ikke være til nogen Nytte; og man vilde see Mennisker enten udi Huler
                    eller paa Spidse af Bierge, og derfra at nedflyve, for at  plyndre, og med Rovet at give sig tilbage
                    igien: Saa at derfore den Herlighed, som Menniskene misunde Dyr, vilde blive dem
                    selv til Fordervelse. Jeg forbliver etc. 