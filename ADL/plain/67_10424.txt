ER JEG BLEVEN ENSOM. . .



Er jeg bleven ensom - ladt tilbage

ved en Ovn, en Lampe og et bogfyldt Bord.

Se en hvid fornuftig Kat, som sover

paa et Hynde ...

Se en Bisonokses Pels

brun og lun bredt ud i Lænestolen,



hvor en afsat, ubesejret Mester

holder Gæstebud for sine Drømme -

disse Stolerygge, som er mine Gæster,

snoresy'de, gobelinsbetrukne,

spillende i graat og grønt og bronce -

Disse Egeplader, Bord og Skabe -



Jeg er veltilfreds i mine Stuer

mellem Farver, som jeg engang valgte,

stort er Bordet, Værelset en Sal,

skabt til Arbejdsstilhed eller festligt Lag,

Drømmeliv og Skaben Nat og Dag.