KÆRLIGHEDS GUDER


I.



Amor -

glade Dreng med dit velforsynede Kogger,

umyndige Gud for det umyndige Folk.

Let til Haands er Du - som let til Bens din Mængde,

der sætter i Livets Jord kun flygtige Fødder

baade i Glæde og Sorg - hvad enten den ler eller

græder.

Mængden, Amor, saarer Du.

For de Tusinders Bryst passer dit Koggers Lager

af milde Pile for lunkne Hjerter,

dine Vaaben, der ridser - thi der kan ikke saares.







Og god er Du, Amor, skønt de kaad Dig skænder,

giver hvad Du har

og hvad de evner:

En Sommerdag med Sol og Sang.

Et Minde, der vemodigt klinger,

inderst i Sjælen,

som en fjern Melodi,

mens de videre drager,

de Tusind,

og døer - ved Enden af Livets Graa.

Men den ene Sommerdag, Amor,

skænked medlidende Du.


II.



Venus -

skamløse Kvind,

der med blottet Lænd

frister paa Elskovs Torv

ravende Mænds

drukne Begær.



Svig føder din Aande,

Forrædere skaber dine Kys,

Bittert græder brudte Løfter,

Venus, ved din Dør.



Svegne Mænd

knytter i Smerte deres Hænder.

Bedragne Kvinder

- søvnløse blev de ved Dig -

stirrer med tørre Blik

paa den langsomt glidende Nat.



Men Du, Gudinde, ler

ubarmhjertigt og højt.

Strækker din dejlige Krop







med dobbelt Vellyst og ler

paa Tronen, Naturen Dig gav -

din Trone: Menneskets Drift.



Ej hører Du Graaden ved din Dør

og ikke dit Afkoms Forbandelser,

letfødte Børn af dit letsindige Skød.

Drifternes Frugt, som ingen Kærlighed skøtted:

Tilfældet er deres Plejemoder,

og de lever med knyttede Hænder.



Men Du hører dem ej.

Strækker med dobbelt Lyst

paa Tronen, Naturen har rejst,

din dejlige Krop -

paa Tronen, Menneskets Drift.


III.



Men Eros -

Du Hersker og Gud,

Du smiler tungsindigt,

støttet til dit mægtige Sværd,

Israels Dommeres ligt.



Streng er du at se

over de udvalgtes Flok.



Dit eneste Blik mørkner den svindende Sans,

og svimle føler de kun som et uendeligt Fald.

Der er ikke Himmel og Jord,

og Viljen dør

med det standsede Hjertes Slag -

naar Du - o, Eros -

gennemborer de Udvalgtes Bryst

med Skæbnens vældige Sværd.







Og døde, o, Gud

lar dem opstaa

til Kærligheds Liv.



Til Lykken?

Jeg véd det ej:

Lykken er sjælden paa Jord.

Men hvis to Sjæle,

ramt paa den samme Tid

af det samme Sværd,

huser den hellige Ild -

da smiler Du, Herre og Gud.



Og stille, en Kerub lig

med dit Sværd,

staar Du, Mægtige, Vagt

foran to Saliges Dør.