JØRGEN VED BÆKKEN.



Hun vogtede Faar,

han ejede Gods, og han aattede Gaard;

dog ofte han søgte bag Lynghedens Høje

den fattige Tøs i den falmede Trøje,

og drog hun med Hjorden forbi, med et: Hov!

han standsed sin Plov.



Men Mette hun veg.

Saamange han elsked,saamange han sveg;

hvor turde da hun gi' sit Hjærte til Kjende

og haabe, han mente det ærligt med hende?

Hvor tit blev den fattige ikke forladt

blot efter en Nat.



Men saa blev han ond,

og Eder og Trusler besudled hans Mund;

men Mette hun flygted bag Lynghedens Høje,

mens han stod ved Ploven med Graad i sit Øje.

Og bøjet han pløjed, og Solen gik ned.

Og Dagene gled.



Han tumled og drak;

de stærkeste flygted, hvor Kniven han trak.

Man vidste, hvorJørgen ved Bækkenvar inde,

der kjendtes ej Fred for Mand eller Kvinde,

een var der, som kunde ha' blidnet de Kaar,

men hun drev med Faar.



Saa var det en Nat,

da legedes atter et blodigt Tagfat.

Fra Krosalen hørte man Fjolbuen dure

og Sinkstøvler trampe i Svejtrit og Ture,

og ned gjennem Huset man skogred og drak

og røgte Tobak.






Da lød der et Brag,

som skulde det varsle den yderste Dag;

halvtslumrende Gjæster slap Hanken paa Kanden

og saa med Forfærdelse rundt paa hinanden.

Forvirringen, Larmen og Raabene steg,

og Værten blev bleg.



Saa gik der en Dør;

man kjendte en Mumlen som Susen i Rør;

man mærked paa Støjen og Talen forvildet,

at Jørgen ved Bækken var kommen til Gildet.

Det vidste i Salen hver svedende Svend,

at nu blev der Spænd.



Først svang han en Stol

og mased med den baade Spill'mand og Fjol;

saa greb han i Bringen den bredest i Laget

og hev ham til Vejrs, saa det braged i Taget;

ad Gulvet han rulled ham hen med et Skvalp:

"Af Vejen, din Hvalp!"



Nu sluttedes Kreds.

Snart stod der om Kjæmpen af Karle en Snes;

som Gjæs, der napper i Angst efter Ræven,

saa førte de Slaget med Rysten og Bæven;

og Spændingen voxed, og Salen blev tømt,

og Øllet forsømt.



Men Jørgen han stod

saa spændstig i Læggen, saa fast paa sin Fod;

hans blaanende Aarer de svulmed paa Armen,

paa Læben der lyste et Smil gjennem Harmen;

hans Knoer de hvidnede, Øjet skød Lyn

bag mørknende Bryn.



Saa styrted han ind,

og Flokken sig spredte som Avner i Vind.

Dog ej de formaaed at fly for den stærke,

der susede ned som Høg over Lærke

med Buler og Skrammer, saa Blodet det drap

med Praasen omkap.






En Raaben, et Rend

af rasende, rædde, bestøvlede Mænd!

Hist krummed sig een, og her styrted en anden

med kløvede Læber og Buler i Panden.

Hvor ikke hans Haand kunde gjøre sin Del,

han planted sin Hæl.



Og Flokken svandt ind;

snart stod der paa Gulvet kun han ogJens Pind,

en Oxe i Styrke, Krakiler for Resten,

der stredes med alle fra Smeden til Præsten;

til Dato medPindenslet ingen fik Has;

nu kom han tilpas.



Fra neden og op

han maaltes af Jørgen fra Taa og til Top;

et Spring! og han slængte sin Hæl mod hans Skulder,

saa Pinden knak over med Brag og med Bulder.

Jens tog efter Kniven, men Jørgen var hos

og tøjled hans Trods.



Han hvidned af Harm

og slog ham i Skallen og bøjed hans Arm,

og Kvinderne hvined: "Nu myrder han Pinden,

hvis Himlen ej sender ham Frelse forinden!"

Til Hjælp var der ingen, der flytted en Fod;

hvem skulde ha' Mod?



Brat standsed al Kiv,

der hørtes en Hvisken som Susen i Siv,

og ned gjennem Krohusets stinkende Gange

bevæged en Kvinde sig, liden og bange;

tungsindigt var Øjet, og Klæder og Haar

end lugted af Faar.



Hun vaklede ind

og lagde mod Kjæmpens sin solbrændte Kind:

"Aa, Jørgen, besind dig, giv Fred til din Fjende,

saa maa du mig eje, saa er jeg din Kvinde,

nu ser jeg forsiide, du mente det ret;

jeghandlede slet!"






Da Jørgen stod op,

da gik der en Skjælven igjennem hans Krop;

om en havde slaaet ham lige i Synet,

han skulde end ikke ha' løftet paa Brynet.

Nu var han forsonet med Verden og alt,

forhunhavde talt.



Han saa sig omkring

blandt splintrede Møbler og masede Ting;

han bøjed sig ned og tog Mette paa Armen,

han søgte til Dørs og dukked i Karmen

sit knejsende Hoved og svandt med sin Skat

i Lyng og i Nat.



Hist skinner hans Gaard.

Paa Toften staar Kalve og kridhvide Faar.

Fornuft hersker ude, og Fred raader inde,

for Jørgen ved Bækken han elsker sin Kvinde.

Saa varsomt hun stryger hans stubbede Kind,

naar Vreden gjør blind.

27/8 1899.