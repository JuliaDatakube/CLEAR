Sommermorgen



De svangre Mulde fjernt og nær

i Nattens Dugg var døbt,

og Himlen hvilte høj og skær

i svale Farver svøbt;

den hvilte som et Drømmersind,

der vaagner mer og mer,

der frem mod Lyset længes

og aner, før det ser.



Et Fuglenyn ad Høj og Dal

gled frem, men brødes snart

af Gøgekuk og Hanegal,

der varsled dybt og klart

om anet Morgen-Kildespring

bag Horisontens Rand,

om Dag for aabne Øjnes

Begær mod aabent Land.



Mens Østens Æter drømte tavs

i svangre Farvedrag,

og Nat gled vesterud til Havs

som Himmelskygge svag -

blev Drømmen varm i dyb Nordøst,

jog Rødme under Sky - -

af denne unge Rødme

sprang ud det gyldne Gry.