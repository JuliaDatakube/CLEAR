Enevoldsherren



Hæld, trefold Hæld og Priis og Hæder

Hiin Himmelkaarne Ypperste

Som frem for Millioner træder,

Kronions skiønne Billede!

Hvo ligner ham i Fryd og Vælde?

Han uden Lige, ene gaaer,

Hans Bud som Verdenlove gielde

Og ved hans Side Døden staaer;

Med Fyldens Horn og Vredens Torden

Han signer og forfærder Jorden.



Han trygler ei, en Gud, han kræver

Og let det Høieste opnaaer,

Opfyldelsen fra Zeus nedsvæver

Og fletter Krandse i hans Haar.

Den gyldne Naade fra hans Trone

Uddeler Retfærds Overflod,

Barmhiertighed ham tør forsone,

Skiønt Hævnen ligger ved hans Fod,

Og Bøn og Tak i Samfavn qvæde

En evig Tvesang for hans Sæde.



Dit Enkeslør, o Sorg! han hæver,

Udspeidende den dulgte Graad;

Fortieneste! din Krands han kræver

Og pryder Lønnets stille Daad.






Han hersker selv i Nattens Riger,

Lig Gienfærd, hans Aarvaagenhed

Med dæmpet Diadem nedstiger

At vogte Søvnens dybe Fred,

Og mens han Borg og Vraae omhegner,

Paa Tærsklen ræddet Misdaad segner.



Hist kommer han i Uveirsstraaler,

Med Magtens Løve ved hans Fod,

Og veier Ret i sikre Skaaler

Og ubønhørlig æsker Blod.

Fra Lastens Aasyn brat nedglider

Bedrageriske Yndes Slør,

Mens Lysten fra dens Barm sig slider

Og under Angers Dolkstik døer:

Og saa han Pagten sønderriver

Som Last og Lykke underskriver.



Men giennem Vredes Uveir bryder

Hans Aasyns Æter frem igien,

Og Millioners Hær sig fryder,

Paa nye de skue Himmelen.

Et Foraar skinner fra hans Øie,

Lig Bier, Ønskerne med Iil

Omflaggre Velfærds lyse Høie

I Eneherrens Almeensmiil:

Et talløst Folk i samlet Kiæde

Omdandser hans tilbedte Sæde.



Og brat af Ørknens golde Rige

En blid Erobring spirer frem,

Mens taarnekronte Stæder stige,

Sindrige travle Syslers Hiem.

Hver Kunst sit Ideal opfylder,

Ved Gavnets Side Ynden staaer,

Sødt Folket Charis's Love hylder






Og blidt i Sæders Kiæde gaaer;

Oplysningen med Straalekronen

Cheruben lig, staaer nærmest Thronen.



Men hvilke Skrig, hvad Almeenklage

Mod Himlens Hvælving bryder sig?

Mon Fienders Hære vildt uddrage

Og æske Nøiets Folk til Krig?

O hvad var Krig og hver en Jammer

Dahanmed signet Vælde bød!

Nu selv Fortvivlelsen kun stammer

Utalte Myriaders Nød:

Brist ud, o Jord! i Graad og Klage,

Sin Lige kalder Zeus tilbage.