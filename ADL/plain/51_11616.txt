GAMMEL KJÆRLIGHID.



VI er bløwen nøj aaldre, Kræn Nargaard,

og wor Øwn ka ett wal skimm æ Dar,

og wor Kinder er gro, og wor Hinder er blo,

og vi spilder æ Mad aa æ Far,

Vi er bløwen nøj stogend, Kræn Nargaard,

og æ Kjæp den maa værg for æ Bjen,

og æ Vægg maa gi Støtt, nær æ Træsko ska flytt,

og æ Furd maa ta Wor o æ Stjen.



Det war alln i æ Føsten, Kræn Nargaard,

da war vi en bitte Graan lin,

og wor Øwn de war klaa, og wor Tanker war glaa,

og wor Klejmon war flunkend og fin.

Aa, saamøj en tyt om dæ, Kræn Nargaard,

nær do mødt mæ dernied i æ Kjar,

og do løwt mæ iland øwer Vilder og Wand -

for æ Engi war sjalden ret tarr.



Ka do how, te do kyst mæ, Kræn Nargaard,

en Sønde, a band dæ di Kled?

A ved aalle nø Daa, a haar wot snaar saa glaa,

og ino kan a græd ved mi Gled.

Men si Sindlav den hwerrer, Kræn Nargaard,

og wor Suel gik jo snaar for en Blaan;

for som Wand skjeller Hy - ja som Himmelens Sky,

saa skjelles jen Ven fræ enaan.



Aa, saa jenle en haar æ, Kræn Nargaard,

og saa laangle æ Daw læ sæ slid!

Men en tar jo si Torn, og en bærer si Born,

saalæng en maa her gaa og strid.

nøj aaldre, hen paa Alderen;skimm, faa Øje paa;blo, blaa;æ Far, Fadene:stogend, foroverbøjede;æ Bjen, Benene;nær, naar;ta Wor, tage Vare; oæ Stjen, paa Stenene;alln, anderledes;æ Føsten, ens første Tid;da war vi en bitte Graan lin, da var vi skam smidige;klaa, klare;glaa, glade;Klejmon, Klæder;tyt om dæ, holdt af dig;æ Kjar, Kjærene;how, huske;Sønde, Søndag;Kled, Tørklæde:aalle, aldrig;wot, været;ino, endnu:hwerrer, vender, forandrer Retning;Blaan, Skyl;Wand skjeller Hy, Vand bortfører Hø;enaan, en anden:jenle, enligt;laangle, langelig, langtrukken;Torn, Tørn;Born, Byrde.






- Læ wos saa komm te Stumlen, Kræn Nargaard,

og forglemm, hwad der ett ka vær alln!

- Kadoskimm, om æ Hyld ino stor med si Fyld,

for de sejer, æ Blaad ska vær faldn.

Bovbjærg16/10 1905.