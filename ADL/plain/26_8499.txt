DÆMPEDE MELODIER(EFTERAAR 1875)






TIL MESTEREN



Jeg nærmed ydmyg mig den stolte Guddom,

Som staar med hævet Lyre, løftet Bue,

Jeg bøjed Knæ, og sank for Gudens Aasyn,

Og skærmed Blikket mod hans Øjes Lue,

Afmægtig følte jeg min egen Ringhed, -

Da smiled han, og Smilet mig bebuder,

At jeg er viet ind til Gudens Stridsmand,

Naar Hærbud udgaar fra de høje Guder.



Din er jeg, din. Naar Stormens Bulder ryster

Den hele Jord, og hvert et Anker slipper,

Naar Øjet mørknes, og naar Kinden blegner,

Da ser jeg Guden, højt, paa Strandens Klipper;

Mod Stenen styrter Strømmen, men den stolte,

Urørt af Jordens Rædsler, ryster Lokken,

Hans Pile flyve, og hans Lyre klinger; -

Jeg løftes højt, højt over Dværgeflokken.



Det er en Lykke, at den Gud, man kaarer,

Kan bruge Buen som han bruger Lyren,

Thi Krig er nu om Stunder Livets Løsen,

Ved Hornet maa man tage Verdens-Tyren;

Det er en Lykke, at den Gud, man hylder,

Med Strengespil kan dulme Slagets Vunder,

Kan glide varsomt over Lyrens Strenge,

Saa Vunden lukkes, og den syge blunder.



Jeg ved, at Mildheds Gud med hvide Klæder

I Guldgrund prentes endnu paa Papiret;

Men Tidens Vaabenskjold er jernbeslaget

Og med et draget Herskersværd forsiret.






Jeg ser paa Brystet og i Fanen Korset,

Hvis Kraft var Værn mod Drifternes Dæmoner;

Men Kraften brødes, mørke Magter smedde

Af ranet Guld de nye Kejserkroner.



Jeg ved, at Sangen fordum, gæstmildt huset

I Højheds Sale, bænket blev med Hæder;

Men Tidens Sang maa nu paa Gaden løbe,

Den lades ind kun, klædt i Selskabsklæder.

Jeg ser en Lyre paa saa mange Bøger,

Der er en Sanger ved hver Rigmands Taffel;

Men Sangen er som Lyren: bedst den klinger

Til Akkompagnement af Kniv og Gaffel.



Jeg ved det alt, jeg ser det alt saa nøje,

Langt mindre kunde vel en større skræmme,

Men, Kaldet tro, jeg søger i min Mester

Den Hjælp, der lader Tidens Brøst mig glemme;

Til Dig jeg vender mig, Du høje Guddom,

Jeg lytter til din gyldne Lyres Toner,

Dit mandig skønne Legem jeg betragter,

Stolt som Du der paa Marmorklippen troner.



Jeg vover da med svag og ængstlig Finger

At lokke Toner her af Instrumentet;

Jeg griber Strengen, prøver den, og hæver

Min Stemme did, hvorfra den Flugt har hentet;

Jeg snitter mig en Bue, strammer Snoren,

Og skærper Pilens Spids med Plekter-Staalet,

Og medens Tonen end i Lyren klinger

Jeg retter Pilen sindigt imod Maalet. -



Skænk disse Toner noget af det Klangguld,

Du rige Mester, som Du selv har inde!

Lad mine Pile vingede som Falke

Blandt Mængden flyve; lad dem Maalet finde!

Vis Dig kun gavmild mod din ringe Lærling;

Husk paa, til Gavmildhed forpligter Stillingen:

Paa Helikon end gælder Adelslove,

Det er kun Jordens Drot, der vender Skillingen.





I MELLEMAKTEN



Med Tæppet faldt Skranken for Stilheden atter;

Men borte var Publikums Snakken og Latter.



Man skotted til Siden, man pudsed sin Næse,

Man søgte sin Nabo i Øjet at læse.



Men Øjet var dugget; saa greb man Programmet,

Og slap det igen, som om Armen var lammet.



Man søgte at vende sin Tanke mod Hjemmet,

Mod Pligten i Morgen; - men alt var saa fremmed.



I Morgen? og Pligten? nej, alt var forandret;

Man havde i sælsomme Verdener vandret.



Var steget til Livets de højeste Tinder,

Hvor Svæven begynder og Kravlen forsvinder.



Og havde sig styrtet i stride Strømme,

Hvor ingen kan vade og faa kun kan svømme;



Man havde paa skummende Vover sig vugget,

Af Lidenskabskilderne havde man drukket.



Den sydende Vædske den løb end i Aaren,

Man følte endnu sig af Voverne baaren;



Man rokked paa Sædet, man holdt sig for Øjet,

Man støtted paa Knæet sig foroverbøjet.



Den dukkende Stilling en Byrde forkyndte; -

Saa borttoges Byrden. Orkestret begyndte.



Den rytmiske, disciplinære Takt

Den havde en ganske forunderlig Magt;



De ordnede Strofer, de bindende Love

De tøjled igen den balstyrige Vove;






Med Lidenskabsrusen var helt det forbi,

Man aanded fuldt ud i en ren Harmoni. - -



Det Mellemaktsspil har jeg mærket mig nøje,

Den rytmiske Taktstok, den har jeg for Øje.



Naar Blodet det syder, saa Taktstokken frem;

Og Sjælens Rebeller, til Dørs med dem!


HVAD DER HÆNDTES PAA STRØMMEN



Og det var Nat. En Nat hvor Maanen stod

Søvndrukken bag den øde Strandbreds Høje,

Og stirred mod den dunkle Strøm, og lod

I Bølgen sænke sig det trætte Øje.

Det glitred, glimted der hvor Blikket faldt,

Et gyldent Skær gled over Strømmens Dække,

Og hasted ilsomt frem, som om det gjaldt

I rette Tid den fjerne Kyst at række.



Der var et Vand, en Strøm, hvis Vover flød

Imellem tvende Kysters øde Rande;

En Kilde, skjult i Strømmens dybe Skød

Udrisle lod de grumset mørke Vande.

De hvirvled, bobled, pressede sig fort

Med sælsom Syden, uheldsvanger Piben,

Og ret man saa, hvor Strømmens Løb var sort,

Naar ind den lusked under Maanestriben.



Og der var Folk paa Strømmen. I en Flok

Laa samlet Baad ved Baad, en hel Flotille,

Og Baadsmandskabet var saa fast en Stok,

Som nogensinde ejed Mod og Villie.

Saa lød det: Fremad! med Kommandorøst,

Og Aarebladet skar de mørke Vande,

Og frem man stred sig langs den golde Kyst

Med dumpe Genlyd fra de tavse Strande.






Sejgt sled hver Mand med lange Aaretag,

Man yded alt, hvad Farten maatte kræve,

Man stred saa vel som nogen Helt i Slag,

Hver Sene dirred i den spændte Næve.

Med Sved paa Panden, Lungens dybe Pust,

Med fremskudt Bryst som Oksen under Tømmen,

Blev hver en Hvirvel, hver en Vove knust, -

Ja, det er strengt at stride op mod Strømmen !



Og alt var stille. Intet Ord blev hørt.

Kun Aarens Plask og Aandedrættets tunge

Og hæse Stønnen blev til Bredden ført,

Hvor Sivet staar og spiller med sin Tunge.

Og Sivet hvisked ondt i Nattens Stund,

Den Stund hvor hver en sagte Stemme høres,

Hvor al den Gift, som strømmer fra en Mund,

Lig skjulte Frøkorn gennem Luften føres.



Og der kom Glimt. Langt borte skød de op

Som Funker fra den travle Smedeesse.

Og der kom Lyd som fra en rustet Trop,

Naar tusind Hænder deres Vaaben hvæsse.

Og der blev lyst i Horisontens Rand;

Og Jubelraab og Kampsignaler løde

Den kække Flok paa Strømmens mørke Vand

Hoverende med Paukeslag i Møde.



Saa brød det frem. En Flaade stærk og stor

Med Blus og Fakler ned ad Strømmen styred ;

Og stolte Mænd stod ved hver Skudes Ror,

Og rundt omkring stod Trælle, som var hyret.

Guldkroner, Hjælme, Bispehuer flød

I Fakkelskærets Virakdunster sammen,

Og Scepter, Krumstav over Mængden bød,

Og Mængden bøjed Naken med et: Amen!



Og ned ad Strømmen gik det let og glat,

Mod Spejlet pressed Strømmens stride Vande,

Frem stævned Bougen i den mørke Nat,

Tilbage veg de golde Kysters Rande.

Og mod den kække Flok paa Strømmen fo'r

Hver blusomkranset, skjolddækt Herskerskude;






Flotillen sprængtes, og i Fiaadens Spor

Drev Baadsmandskabets Rester om derude ...



Og Baal og Blus, og Fiaadens Skibe svandt

Med sidste Genskin i de mørke Vover;

Og Sivet taug, og Strømmens Hvirvler randt,

Og Maanen kasted atter Bro derover. -

Men hvor det blinker over Dybets Bund,

Der skimtes mørke Skikkelser med Svømmen

At nærme Bredden sig, for om en Stund

At samles atter til en Fart mod Strømmen.


VAARSANG



Saa fik vi da Hast paa den knugende Tid,

Saa fik vi da Foraar omsider,

Og nu trækker Varmen i Støvfrakke hvid,

Og Skrædderen gør sig den yderste Flid,

Bestormet fra hundrede Sider;

Og Folk ta'er paa Landet, og Skoven er grøn,

Og Marken er frodig, og Himlen er skøn,

Og alle er glade ved Vaaren.



Og det pipper og kvidrer og jubler og ler,

Et plaskende Livsvæld for Øjet Du ser,

Og Du hører de dansende Vover,

Og hvis ret Du af Hjerte som Kulsvier tror,

Kan Du lyttende høre, hvor Græsset gror,

Og falde i Staver derover;

Du kan lære Al-Skabningens skønneste Lov,

Docer't i en løftende Tale,

Naar mod Aften Du gaar i den hvælvede Skov

Blandt de kvidrende Nattergale. -



Jeg gik mig derud, og jeg kasted mig ned,

Jeg lytted andægtig og længe;

Mit Hjerte var aabent, og Ordene gled

Som Stormhvirvler ind, og det rev og det sled

I de inderste, lønlige Strenge;






Hvor skræmt og forkludret som Fuglen i Bur,

Hvor ufri jeg var mod den frie Natur,

Det lærte jeg ude i Skoven.



Det brused omkring mig fra Blad og fra Gren;

Fra Træets Katheder docered nu en

Nu en anden den løftende Lære,

Og det hørtes som Toner, som liflig Musik,

Som Salomons Højsang, som Davids Lyrik,

Som en Hymne til Vaargudens Ære;

Det fyldte min Sjæl med saa mægtigt Begær,

Med Luer i Syn og i Sinde,

Jeg slog paa Kathedret: her, raabte jeg, her

Er Sandheden ene at finde!



Ak Sandheden? - Vejen til den skal nok slaa

Saa mange og sælsomme Bugter. -

Men, altid forsagt ved Begyndelsen staa

Og altid for Skrupler kun Halvvejen naa:

Kun lidet for Livet det frugter. -

Nej, Livet skal leves, og Vaaren er skøn,

Og Marken er frodig og Skoven er grøn:

Saa lad os da leve med Vaaren!


I BRESCHEN



Kanonilden standsed; og Krudtrøgen trak

Fra Lavetterne bort, og bag Skanserne bølged

Et uhyre Tusindbens Legeme frem;

Og det blinked i Solen fra Leddyrets Krop, -

Det var Infanteriet, Trop for Trop,

Og forrest der red Generalen.

Og han vinked, og Hornene skingrede skarpt

Og Trommerne buldred; Kolonnerne standsed;

Han løfted den skyggende Haand over Brynet,

Og saa gennem Krudtrøgens flygtende Sky

Over imod den belejrede By. -



Der laa den med stejle og trodsige Mure,

Og Solen beskinned de rødgule Sider,






Og Murene syntes hvert Angreb at trodse,

Og Bannerne flagred saa lystigt i Vinden; -

Han prøved med Blikket fra Foden til Tinden

De truende, rødgule Murstensfjelde:

Hvad kan vel den Summen i Byen fortælle?

Hvad stimier man sammen deroppe paa Muren ?

Hvortil denne Hejsen og Graven og Hakken ?

Ej se! de har Kurve og Bjælker paa Nakken;

Det gaar jo saa flinkt som i Bikubens Hus; -

Et Stykke af Muren er skudt i Grus!



Han pegede did, og hans Stemme den lød;

"Soldater! før Aften skal Fæstningen falde;

"Men et maa gaa forud: De enkeltes Død

"Maa til, for at Sejren kan række os alle;

"Soldater! I ser, der er Bresche i Muren !

"Nu gælder det; hvem vil gaa frivilligt Turen?" -



En dødsstille, aandedrætsrøvet Minut; -

Og hist og her i de tætte Geledder

En Aabning, som lukkedes langsomt igen.

De traadte alvorligt for Fronten hen,

Geværet i Haanden, og danned en Række;

Det rasled, de plantede op Bajonetten,

Det knækked, de prøvede Hanen og Hætten;

En dunhaget Yngling paa Fløjen sig stilled,

Langs Kaarden de blinkende Solstraaler spilled,"

Og "Marsch" ! Uden Trommer og uden Musik

Med sammenbidt Læbe mod Breschen de gik.



Og Dagen den led; og det synkende Skær

Af Solen faldt blodrødt paa Murenes Tinder;

I Skyggen dernede, hvor Gabet var skudt,

Hen over Fasciner og sprængte Kanoner,

Igennem Forhugninger og Bastioner,

Hvor Lig laa i Dynger med gabende Vunder,

Med krummede Kroppe, med Greb end i Døden

Om Værget, som ingen ustraffet kom nær -

Drog ind gennem Breschen den sejrende Hær.

Og Trommerne buldred og Hornene skingred;

Da blottede han, Generalen, den haarde






Sit Hoved, og sænked fra Hesten sin Kaarde,

Og Hornene klang over Murene hen, -

Han hilste de faldne i Breschen igen.


SNEDKERSVENDENS VISER


ITil en Ven.



Livet kan være forbandet nok,

Værre det bli'er ved at klage;

Fremad min Bro'r! over Sten og Stok,

Og se dig aldrig tilbage.

Syng kuns en Sang med en rask Melodi,

Du fik jo Lunger og Stemme;

Verden derude har Plads for ti,

Det maa aldrig en Haandværkssvend glemme.



Randsien paa Ryggen, og Hatten paa Snurr;

Puds dine Øjnes Briller!

Selv om Du løber i Livet surr,

Slaa dine modigste Triller.

Pigerne elsker et muntert Gesicht:

Pokker skal derfor græde;

Sang er en Haandværkssvends første Pligt

Ihvor han nu end er tilstede.



Værterne ere som Verden er:

Helst de bespiser de glade;

Sæt dig da aldrig i Krogen tvær,

Lang til de fyldte Fade.

Har du ej Mønten, ja da er det skidt,

Dog, Du skal bare fortære:

Værten gi'er altid den glade Kredit,

Og glad skal en Haandværkssvend være.



Slaa dig igennem, det bedste Du kan,

Du fik jo Næver paa Skaftet;

Modet har altid hjulpet sin Mand

Saa længe som han har haft'et.

Øksen i Vejret og Høvlen parat!







Vis, Du kan klare Butikken;

Arbejdet, det er en tro Kammerat,

La'r en Haandværkssvend aldrig i Stikken.


IITil en Veninde.



Kære Kristine, jeg skriver dig til

For at sende dig Ringen tilbage;

Skænd nu kuns paa mig saa meget du vil,

Dine Skænd skal taalmodigt jeg tage;

Vidste jeg ej, at det var til vort Vel,

Tro mig, jeg slog mig da heller ihjel,

Heller, ja heller jeg døde

End at volde Fortræd dig, du Søde.



Kære Kristine, jeg vaagned i Nat,

Og jeg tror saagu' næsten jeg tuded;

Drømmene havde saa haardt i mig fat

Og saa sælsomme Ting de bebuded;

Langt ind i Fremtiden kunde jeg se;

Du var min Kone, og snart var vi tre,

Og førend lang Tid var gaaet

Var vi op over Sekstallet naaet.



Kære Kristine, Du kan vel forstaa,

At de Rollinger skulde ha' Føde;

Dage og Nætter saa klemte jeg paa,

Ja jeg slæbte mig næsten til Døde;

Lønnen var ringe og Arbejdet svært,

Talte Du til mig, saa svared jeg tvært;

Tænk Dig, Kristine, vi skændtes!

Har Du troet, at sligt kunde hændes?



Kære Kristine, min Ryg den blev krum,

Og Humøret var længst gaaet fløjten;

Værksted og Bolig i selvsamme Rum,

Og saa Flytning - bestandig i Højden;

Sluttelig standsed vi da paa en Kvist,

Dér var vi nær ved Guds Himmel - javist -;

Men vi var nærmere Grænsen

Af Laanetøj til "Assistensen".







Kære Kristine, se her er din Ring;

Man skal agte paa Vink, selv i Drømme.

Om der er Sandhed i disse her' Ting,

Som jeg skrev, det maa selv Du bedømme;

Tænk Dig kuns om: Du er rund nu og frisk,

Glad over Livet og let som en Fisk,

Du er en Knop, paa min Ære!

Men hvor længe ? - betænk det, Du Kære.



Kære Kristine, lad heller os straks

Sige Stop, medens Legen er lystig;

Der er vel Folk af den barkede Slags,

Som kan slide og dog være trøstig ;

Der er vel Folk af den taalsomme Art, -

Men, jeg maa leve og leve med Fart,

Synge, saa Værkstedet runger,

Og ej sulte med Mutter og Unger.



Kære Kristine, jeg bliver dig tro,

Til en Gang jeg begiver mig mødig

Ind i den evige Fyraftens Ro,

Som en Haandværker nok kan ha' nødig.

Lad os kun skilles og gaa hver sin Vej,

Hjertet, det bliver dog immer hos dig,

Derpaa kan Du være sikker,

Saa sandt som din Ven han er Snedker.


IIIOm Skæbnen.



Fra ganske lille har man mig fortalt

Om denne Skæbne; - jeg fik aldrig set den,

Men da den stadig Skylden fik for alt,

Og navnlig Skylden hver Gang det gik galt,

Saa sa'e jeg: Op, mintro, Du maa ha' ledt den!



Jeg voksed ud, og kom fra Hjemmet bort;

Jeg søgte Skæbnen rundt i alle Länder

Jeg fik mig Arbejd, dagvis, paa Akkord,

Og stundom gik det glat og stundom haardt:

Men Skæbnen slap mig stadigvæk af Hænder.







De talte alle om den; men saa tidt

Jeg spurgte nærmere, saa lo de a' mig.

Naa, tænkte jeg: Du kommer lige vidt

Med denne Søgen efter Skæbnen; skidt!

Det gi'r sig vel omsider! Og det ga' sig.



Jeg kom til Skelsaar; jeg blev zünftig Svend;

Det var forbi med Sulten og med Tampen;

Jeg tjente Syle, jeg fik Ven paa Ven,

Saa kom min Navnedag: vi fejred den

Paa Kroen med en lille en paa Lampen.



Vi skiltes; og jeg gik alene hjem,

Jeg havde kun til Selskab Perialen;

Paa Vejen var en Bro, og den var slem;

Da ej jeg kunde finde ligefrem,

Saa gik jeg, bums! til Siden, i Kanalen.



Jeg laa i Vandet, plasked om en Tid,

Og misted baade Ur og Pung og Hue;

Saa kom der endelig Konstabler hid,

De fik mig trukket op med meget Slid,

Og jeg blev indlagt paa en Sygestue.



Der grunded jeg nu - Tiden blev mig sejg -

Paa dette her' med Skæbnen og med Vandet:

"Foruden Perial: den lige Vej,

"Og Du var falden i Kanalen ej!" -

"Ja,uraabte jeg; "det kan ej være andet!"



"Du selv er Skæbnen! saadan er det fat!

"Nu har jeg det; til Gavns jeg Sagen kender!

"Kom nu kuns Godtfolk og fortæl mig, at

"Der ingen Skæbne er! Fra denne Nat

"Har jeg jo faaet Troen selv i Hænder!" -



Og da jeg Lov fra Sygestuen fik

Og kom i Arbejd atter, saa jeg immer,

At det med Skæbnen passed paa en Prik,

Saa ofte det forkert i Valsen gik

Med dumme Streger og med Fruentimmer.







Min Skæbne var jeg selv; det saa jeg klart.

Hver Gang jeg svigted, vendte den mig Ryggen,

Men var jeg driftig, drejed den sig snart

Og al Ting gik galant og i en Fart,

Og der var hverken Klemsel eller Trykken.



Og jeg og Skæbnen gik i Kompagni.

Hver Aften saa vi efter i Status'en,

Og hver Gang der var kommen Huller i

Balancen, sa'e jeg: Maa jeg være fri !

Og gav saa Skæbnen en i Sinkadusen.


FRA VERDENS-KUNSTUDSTILLINGEN



Jeg ser endnu de billedfyldte Sale,

Hvor Kunsten væved med begejstret Sind

Det ideelle eller det reale

Som Stikninger i Gobeliner ind.

Jeg ser dem, disse brogede Tapeter,

En Billedverden, straalende og glad,

Et Stævne mellem store, smaa Profeter,

Et Blomsterflor, som plukkes Blad for Blad.



Det var i Wien, ved Verdenskunstens Stævne;

Og hver, som kendte Snillets Skabersprog,

Og kunde Sprogets Trylleformel nævne,

Bød frem sin Skabning fra den mindste Krog.

Vidt strakte sig de store Markedssale;

Det var da derom Markedsstriden gjaldt,

At faa det store Publikum i Tale,

Og vinde frem, hvor Mængdens Øje faldt.



Man saa da hine pralende Kolosser,

Hvis Formaal er at slaa den sløve Sans,

Hvis Lærred favnevis er spændt paa Sprosser,

Der sluttes ind af Rammens gyldne Glans.

Guder, Gudinder, parvis karesserende,

Død, Dom og Djævle, styrtende Rebeller,

Cæsar triumphans, Fanger defilerende, -

En Kunst, hvis Pryd Piloti, Cabanel er.






Man saa Germaniens blonde Kunstner male

Hver Sejer, som har stækket Galliens Ørn;

Til Lyd slaar Trommen i de tyske Sale,

Paa faldne Fjender tramper Tysklands Bjørn.

Men Sejren er Kanonens, - Kunstens Sejre

Har ikke fulgt Sedan og Gravelotte.

Her kan La France endnu Triumfer fejre,

Og Vaabnet er - den franske Farvepotte.



Dybt dypper Gailiens Søn i Farvevædsken,

Fint finder Lys og Skygge Formens Vej;

Her er en Kunstens Tørst, som søger Læsken,

Et Kødets Krav, som kender Skranker ej.

Den Haand, der slap Standarten midt i Striden,

Haandterer Penslen trofast, uforsagt;

Og mens Standarten er lagt hen for Tiden,

Gør Kunstens Sønner Frankrigs Grænsevagt.



Her, under Verdenskunstens store Møde, -

I en Koncert af Farvetonens Kraft

Og Formens Harmonier, haarde, bløde -

Slaar Frankrig Takten med sit Penselskaft.

I Verdenskunstens samlede Orkester

Derspiller Frankrig første Violin,

Og dér er Frankrig Dirigent og Mester,

En Dirigent saa smidig og saa fin.



Og dog, - mens her Evropas Stemmer hylde

I Kor, begejstret, Frankrigs Mesterskab,

Saa er der noget tomt i denne Fylde,

Og disse Sejre minde tidt om Tab.

Der er et eget Træk om Mestrens Læber,

Et ubeskriveligt, et anstrengt Træk,

En Rynke, som han kun forgæves stræber

At jage med et Latterudbrud væk.



Der er, naar man fra Haandens Kunst vil vende

Sit Blik mod Hjertets Kunst og Poesi

For at faa Smilets indre Væld at kende,

I disse Tavler: Tidens Anæmi.

Der er en Blodløshed trods Blodets Strømme,

Som flyder under Morderstaal og Skud;






Der er ej Blod bag disse altfor ømme

Og altfor nøgne Kvinders sarte Hud.



Der er et ængstligt Suk, som selve Angsten

For ej at "blive set" gør dobbelt stærk;

Man skrider rustet som en Lærd til Fangsten,

Naar ind man samler Studier til sit Værk.

Man maaler, vejer, vrager og kopierer,

Man spidser Penslen eller gør den bred;

Naturen under Loup' man dissekerer,

Og samler Værket sammen Led for Led.



Se, hvilken Flid i disse Billedværker,

Se, hvilket anstrengt Studiums Resultat!

Men ak, det fødte bærer visse Mærker,

Som klager over Fødslens Apparat.

Den franske Kunst er Kunst fra et Katheder.

Dens Lys er tændt; det skinner over Landene. -

Men Guddomsgnisten, den er kun Salpeter,

Og Aanden svæver ikke over Vandene.



Hver Gang Geniet voldsomt fremad bryder

Paa kraftig Vinge som den unge Ørn,

Man samler sig, og Marken trindt genlyder

Af Raabene "Til Vaaben!" "Va'r Jer, Børn!"

Talentet, blot og bart, bli'r Fugleskræmsel.

Meddetman tror at genne Fjenden væk.

Men mens Talentet smulrer hen i Glemsel,

Mod Solen stræber Ørnens Vingestræk. -



Engene Delacroix, Du stolte Kæmpe,

Klassicitetens Kraftantagonist!

Din Læretid løb ikke hen med Lempe,

Og ristet blev Du paa Kritikens Rist.

Eugène Delacroix, Du store Mester,

Du Farvens panserklædte Oprørsaand!

Din Kunst blev til et Sværd modFormensPræster,

Som vilde binde dig med "Skolens" Baand.



De kaldte dig helt haanligt "Koloristen".

Undskyldende de løfted Skuldrens Blad.

Du stod som Guden hævet over Tvisten,

Og saa dem skille sig i Lejre ad.






Hvor er nu hine Fjender eller Venner ? -

Ærbødigt har de sænket deres Faner.

Du staar alene. Kunsten Hilsen sender

Til dig, dens Drot;Du franske Venetianer.



Her hersker Du, ved Verdenskunstens Stævne.

Din Genius slaar med Lynildsværgets Magt

Til Jorden hvert et Navn, som man vil nævne,

Og som har her til Kamp sin Fane bragt.

De vige Pladsen dig. Din Stemme lyder;

Hør, hvilken Klang den har i disse Sale. -

Med ydmyg Læbe jeg din Tale tyder,

Skønt Tolkens Sprog er fattigt mod din Tale:



"Det er mod Aften. Ved de øde Strande

Naturen hælder sig mod Søvnens Bryst.

Det er mod Vest, i hine fjerne Lande,

Hvor Oceanet væder Steppens Kyst.

En Indianer og hans unge Kvinde

Har lejret sig paa Sandets nøgne Leje;

Nys taug de store Skyers vilde Vinde,

Og Bølgen slumrer bag de vaade Veje.



Der er en Dødens Alvor i Naturen,

En trøstløs Skygge over Ørknen spredt.

Som Skæbnen kold sig rejser Klippemuren; -

Ogherhar Ørknens Børn et Leje redt!

Her sprudler Livets evigunge Kilde,

Hvor knap et Græsstraa finder Ly og Varme;

Et herligt Haab, trods Nattens Skygger vilde,

Frembæres trygt af ømme Moderarme!



Bleg er den brændte Steppes brune Datter.

Af Smerte bæver end den bange Mund;

Det vaade Øje spørgende knap fatter

Miraklet, som er sket i denne Stund.

Dér ligger Glutten, nøgen, rød og buttet,

Mod Moderbrystet rækker den og skriger;

Og Faderen, forvirret, stolt, betuttet,

Med Undren stirrer paa den lille "Kriger".



Der er et Øde uden om de trende; -

Der er en Rigdom paa den snevre Plet.






Snart vil den stolte Fader Baalet tænde,

Og Røgen hvirvles da mod Himlen let,

Og melder til de fjerne Jagtrevierer,

Hvor Slægtens Ahner fælde Bjørn og Okser,

At Krigerætten endnu frodigt spirer,

Og Ørknens Kongestamme herligt vokser." -



Der er en Livskraft her i dette Billed,

Et Væld af Hjertets dybe Poesi.

Det er, som følte Du dig ene stillet

I Ørknen mod Naturens Tyranni.

Du føler Trykket, og - Du er befriet:

Det store Hjerte gemmer i sit Eje

Den Magt, som hersker over Despotiet,

Og baner Foden Sti og Haabet Veje ...



Han, denne Farvens vældige Betvinger,

Gaar aldrig paa Akkord i Kunstens Kamp;

Han Tidens Moloch aldrig Offer bringer

I nøgne Kvinder, Slagterblodets Damp.

Det er med Livets Alvorskamp for Øje,

Med Kunstens Herosalder for sin Hu

Han fører os ad Stier himmelhøje

Mod Bjergets Top fra Sumpens kvalme Gru.



Dér ruller han saa op det rige Tæppe,

Hvori hans Syner vævet for dig staar.

Dit Øje undres, Tanken fatter næppe,

Hvor højt hans Vinge over Dalen slaar.

Dér skuer Du den blege Helt med Bløden

Udaandende sin blide Guddomssjæl;

Blodsdraaben, purpurvarm fra Martyrdøden,

Med evigt Mærke stempler Korsets Fjæl.



Du føler Angsten her blandt denne Mængde

I Fiskerbaaden fra Genezareth.

Se, Søen imod hele Skudens Længde

Fremstyrter sydende med Skum og Skvæt.

Hvor er han? Hvor er Mestren? Kan han sove,

Mens Døden gaber op fra Dybets Bund ? -

Vær rolig. Snart han tæmmer Havets Vove.

Der er et Herskersmil om denne Mund.






Du ser Medea, rasende i Hulen,

Beredt at røve Børneflokkens Liv;

Du ser Araberen i Løvekulen,

En Kamp paa Liv og Død, med Klo mod Kniv.

Bestandig er det Lidelsernes Dybde,

Udmaalt med ømt, men mandigt Kunstnerblik,

Som vækker Angsten her i Hulens Krypte

Ved den Vision, som Sjælens Øje fik.



Bestandig slaar en Luftning os i Møde

Fra disse Tavler som fra Livet selv.

Ved disse Syner vore Kinder gløde,

Og Blodet bruser gennem Aarens Elv.

Det er os selv, vor Lykke, vore Kvaler,

Vort Kød og Blod, og ingen købt Model,

Som gennem disse stumme Læber taler,

Og tolkes af den mægtige "Rebel".



Bestandig er det Aandens Blink, som bryder

Sit Lyn igennem denne Farveglød.

Bestandig flammer Farven op og byder

Med mægtig Herskerstemme: "Linjens" Død! -

Det er en Troldmand, som af Morgenskæret,

Af Nattens Halvlys, Solnedgangens Pragt

Har vævet sig en Kappe. Frit for Vejret

Henvifter Væverens Vidunderdragt.


IMPROVISATION OM BORD



Snart er de lyse Nætters Tid forbi,

Og Mørket stiger bag de dybe Vande,

Og Bølgen spiller op den Melodi,

Som nu kun nynnes svagt ved Sundets Strande.



Snart strækker Fuglen Vingen over Hav

Og sætter Kursen efter fjerne Zoner,

Snart vil Naturen sørge paa sin Grav:

Da maa vi synge vel i andre Toner.






Men endnu spreder Sommernattens Skær

Ud over Sø og Land de lyse Vinger,

Og endnu tegner højt bag Skovens Træer

Daggryets Gud sit Navn med gylden Finger.



Og endnu driver Nattens Bris vor Baad,

En stille Vandringsmand ad stille Veje,

Og endnu har til Sang og Klang vi Raad,

Vi, som har Morgenskærets Guld i Eje. -



Daggryets Gud vi ofrer Vinens Glød,

Til dig en Hymne efter Vinen følger,

Og slaar vor Time, giv os da en Død

Som Shelleys i Toscanerhavets Bølger!


WILHELM MARSTRANDDød den 30te Marts 1873.



Betrukket med sort

Var Salen, som huser de hvide Guder.

Træt, paa de simple Fyrretræspuder,

Ydmyg, hvor Phoebus Apollo troner,

Hvilede Mestren. - Saa bar de ham bort

Under Sørgemusikens Toner.



Et blændende Dagslys. En nysgerrig Mængde.

Man gik gennem Staden i hele dens Længde,

Alle maatte vige.

Saa jorded man Mestren, mens Foraarets rige,

Skabende Haand lod derude i Haven

Spirer og Knopper flokkes om Graven,

Og Solen vil forme, og Solen vil male,

Et Mylder vil blive vækket af Dvale,

Billeders Mængde i farverig Gløden

Vil omringe Graven. - Saa glemme vi Døden,

Og tænke os Mestren hvilende rolig,

En Kunstner end i sin Kunstnerbolig ...



Han var blandt de faa, som paa Vuggen fik

Et Smil af det luende Gudeblik,

Et Indvielsens Kys paa sin Pande.






Da Alderen dryssed paa Issen sin Sne

Og matte blev Øjnenes Brande,

Man kunde dog stedse Indvielsen se

Over Brynenes buede Rande.



Han næred den Lunets liflige Ild,

Der brænder velgørende, dæmpet og mild,

Og aldrig sin Arne fortærer,

Naar Læben blev spydig, naar Penslen blev kaad,

Saa var dog Skønhed hans Lærer,

Og Gratierne tog han altid paa Raad

Selv i de "menige" Sfærer.



Han drog ej fra Skyerne Lynet ned,

Om Dommedag gav han os ingen Besked,

Om Sjælenes Angst og Pine;

Han indbød med milde og venlige Ord

Og med Højhed i Lader og Mine

Enhver til "den store Nadveres" Bord,

Til sit Hjem, hos sig og hos sine.



Han var jo en Rigmand, han var jo Drot,

Han sad til Bords i et luftigt Slot

Med Tjenere smaa og store.

Bordene bugned' af gavmild Skænk,

Gæsterne kunde han more,

Strængespil lød fra Orkestrets Bænk,

Toner saa glade, sonore.



Og Forskel i Rang den kendte han ej,

Hans Gæster var taget fra alfar Vej,

Fra Bjerget saavel som fra Dalen;

Tiggere, Skælmer, Piger og Børn

Bænkedes om Pokalen.

Det var Livets Roser og Livets Tjørn,

Som var samlet hos Mestren i Salen.



Et aabent Hus. Bestandig paany

Kom Gæster til ham fra Land og By,

En Jeppe og en Hans Frandsen;

I romerske Laser, i holbergsk Snit,

Cervantes' Ridder med Lansen,

I svensk Kostume saa skinnende hvidt,

Og med Tamburinen til Dansen.






Og trak han sig saa fra Sværmen bort,

Og vilde nyde en Hvile kort

I Lønkamrets venlige Hygge,

Da stod for hans Øje Historiens Mænd,

Den raadsnare Konges Skygge,

Den saarede Løve med Sværd om Lænd,

Helten paa Linjeskibets Brygge ...



Ja, han var rig. Og han strøede sit Guld

Rundhaandet ud i den danske Muld,

I Kunstens hjemlige Ager.

Men hvor er nu Manden, som træder til

Og Arv efter Mestren tager?

Og hvor er det Fjeld med ulmende Ild,

Som frem over Dalen rager? -



Tiden vil vise, hvad Tiden har lagt

Til Side bag en beskeden Dragt,

Som nu maaske skjuler en Kæmpe.

Den ledige Trone ventende staar,

Men, vi faar fare med Læmpe:

Tiden er vanskelig, Tiden er haard,

Den kan længe en Spire dæmpe.


AD LIBITUM!



Jeg byder Jer ikke det vuggende Spil

Med sindrige Løb hen ad Fløjten,

Med Næse paa Skraa og med Mund spidset til,

Og med Koloraturer i Højden,

Mit Spil er kun simpelt,forsimpelt maaske,

Men, kan I det ikke lide,

Nuvel! saa lad vær' at betale Entré, -

Kære Venner, gaa blot til Side.



Jeg viser mig ej i en silkesyet Dragt

Med Harpe og smægtende Blikke;

Trubadurerne har jeg paa Hylden lagt,

Og der faar de Lov til at ligge.






Men er I endnu ej af Brystsukker ked,

Og kan I ej Rugbrød lide.

Nuvel! lad os skilles i Mindelighed,

Kære Venner, gaa blot til Side.



Jeg er for undselig, tro kun mit Ord,

Jeg skammer mig ved at beværte

Mit Publikum her ved Lyrikens Bord

Bestandig med: Hjerte og Smerte.

Der er dog vel ogsaa en anden Mad,

Men, kan I den ikke lide,

Nuvel, hver sin Lyst; jeg er lige glad;

Kære Venner, gaa blot til Side.



Jeg gaar nu min Gang, og spiser min Mad

Og fløjter saa smaat paa en Vise,

Og ser hvordan Publikum spreder sig ad

For andre at søge og prise. -

Og er der saa bleven en lille Kreds

Tilbage, paa hvem jeg kan lide,

Saa bukker jeg høfligt og siger tilfreds:

Kære Venner; kom lidt her til Side.



Kom lidt her til Side, og hør paa min Sang,

I en Krog kan vel Tonerne klinge

Saa fuldt og saa fast, af saa ærlig en Trang

Som nogen, man Hyldest vil bringe.

Og Trangen er ærlig, fra Hjertet den gaar,

Og tør I ej derpaa lide,

Nuvel! saa er Sangeren dømt, og saa faar,

Kære Venner, han selv gaa til Side.


SKIBSROTTER



"I Aberdeen laa vi,

Og sejlklar var Skuden;

Fiks saa' hun ud fra

Hælen til Snuden."



"Nydelig pyntet

Til Nordsø-Legen;

Ingen skulde tro, der

Var noget i Vejen."



"Der mumledes rigtignok

Et og andet

Af Folk som saa' hende

Ligge paa Vandet."






"Naa! Folk har nu altid

Saa ondt for Tænder,

Naar det gælder en Skude,

Som ingen kender."



"Og Folk er saa kloge,

Og navnlig Skotterne; -

Men selvsamme Nat gik

Fra Borde Rotterne."



"Og tre Dage efter,

Da Tiden den led ad

Aften, saa laa vi med

Masterne nedad."



"At sligt kunde hænde,

Jeg vilde forsværget;

Til Bunds gik vi alle,

Kun jeg blev bjerget."



"De Satans Rotter!

De véd sig at hytte;

De lugter naar Tiden

Er til at flytte."



"Om Flæsket saa hænger dem

Lige for Snuden:

Naar Timen er kommen

Saa gaar de fra Skuden!"



Saaledes fortalte

Den vejrslagne gamle,

Og gav sig saa til i sin

Lomme at famle.



"Se her, kan De se, dette

Billede viser

Hvordanne "Fortuna"

I Søen forliser." -



Jeg saa' paa "Fortuna",

Og tænkte paa Skotter,

Paa Havnen, paa Storm

Og de kloge Rotter.



Ja, Skibsrotten véd nok

Sin Tid at beramme; -

Der er Rotter i Land,

Som har lært sig det samme.


SONET(Af "I Storm og Stille")



En Mundfuld Luft! Her snøres Struben til;

Kun Smedebælgen aander, Kullet flammer,

Og lyser op den skumle Esses Kammer,

Og viser frem hvad Mørket dække vil.



Nej bort herfra, og nedad Stranden til;

Og har Du slængt din Bluse, Fil og Hammer,

Saa læg til Bunken Armod, Nød og Jammer,

Og glem det alt for Bølgens friske Spil.



Lyt for en Stund til det, som Havet byder,

Fornem den klare, muntre Baadsmandstrille

Saa vel som Havets alvorsfulde Bas.






En egen Trøst igennem Spillet lyder.

Jeg selv har lyttet tidt i Storm og Stille,

Og Hjertets Trang kom Spillets Trøst tilpas.


FRA KLITTENEn Hverdagshistorie.


Forord.



Aldrig en Rose, næppe nok en Aster

Spreder bag Sandhøjen sine Blomsterpletter,

Klittag og Vraggods, sønderslagne Master,

Splinter og Spaaner er Blomsterbordets Retter;

Kosten er simpel, som Naturen byder,

Men man faar nøjes, eller gaa sin Vej:

Tager og nyder!

Saadan gjorde jeg.



Lyngen er frygtsom, dukker sig og kryber

Kuldskær i Ly under Marehalmens Tue,

Sidder forladt, og ensomt sig fordyber

Tungt i et Suk over Solens matte Lue;

Solen er bleg og blegt er ogsaa Sandet,

Dog, der er Farver, naar man blot ser til.

Farver i Vandet,

Pragtfuldt Farvespil.



Sindet bli'er nedtrykt; Mand og Kvinde lyder

Tvungent Naturens haarde Herskerlove;

Sjældent en Funke gennem Mørket bryder,

Ilden i Hjertet synes dybt at sove;

Taager og Sandflugt lægger Slør om Øjet,

Sløvhed og Barskhed holder Sjælen blind:

Foroverbøjet

Famler Mand og Kvind.



Faren er Frelser. - Stormens Stemme kalder.

Sløvhed og Barskhed flyver hen for Vejret,

Kinden faar Roser, og fra Sjælen falder

Sløret, som sløved, Bindet, som har snæret.

Dygtig til Livet føler da enhver sig, -







Saa træder Elskovs Guden sagte til:

Saadan som her jeg

Nu fortælle vil.


I.



De Jævndøgnsdage saa rapt kan gaa;

Det hastende Tusmørke skridter

Med Syvmilestøvler og Regnfrakke paa

Ind over de dæmrende Klitter.



Og Skyerne melde, at Striden er nær;

Paa Havstokken Dønningen ruller

I fredelig Takt, men fra Revlernes Skær

Der varsles et voksende Bulder. -



I Klitten deroppe Du øjner et Hus,

I Sandverdnens vildsomme Øde,

Hvor Marehalmstotten med sørgeligt Sus

Dig strittende stikker i Møde.



Der sidder et Par ved den vestre Gavl

Af Klithusets tjærede Længe;

Hunbinder paa Hosen saa myndig og travl,

Oghanlader Hovedet hænge.



Han vrider og vender i Næven sin Hat

Og brummer og beder og tigger,

Og slipper saa Hatten, og griber saa fat

Om en Pakke, som foran ham ligger:



"Og vil Du ej høre mit Hjertes Begær,

Saa vil Du maaske dog bemærke

De Sager, jeg bragte i Pakken her:

Det er Uldtøj, og Lærred til Særke."



"Et Tørklæde er der, med Billeder paa,

Og et Silkebaand, samt meget andet,

Som var ved Auktionen for Penge at faa

Da den engelske Tremaster stranded."



"Saa ligger her ogsaa en Tidalerslap,

Du ser, jeg har Penge paa Lommen;







Der var jo den Tid, hvor Gevinsten var knap,

Men til Mønten er atter jeg kommen."



"Han, Rasmus derovre, har lovet mig Part

I Baaden, og saa bli'er der svære

Fortjenester, - ja det skal vise sig snart,

Naar Du bare min Kone vil være."



"Og kan jeg ej tale som Du det vil ha',

Saa lad disse Sager Dig sige:

Tag alt, om Du vil, tag det halve dera',

Men tag bare Søren tillige !" -



Han skotter saa ængstelig til hende op;

Men hun farer fort med at binde

Og vil ikke standse, vil ej sige Stop

Til de flyvende Strikkepinde.



Da griber han i hendes Skørteflig, -

Hun støder med Armen ham fra sig;

Med dirrende Stemme og bleg som et Lig

Hun raaber: "Hvad gaar der dog a' Dig!"



"Du kom vel fra Kroen, saadan Du dig ter,

Men det kan jeg trøstig Dig sige,

Du vinder ej frem paa en saadan Manér

Naar Du agter at tækkes en Pige."



Behold dine Sager, og Pengene med,

Jeg kærer mig ej om Presenter

Fra en, som er kommen saa akav' paa Gled

Og Fluer i Krostuen fanger."



"Du siger, at stedse jeg laa Dig paa Sind,

At alt Du for mig vilde gøre;

Det Hele Du kan, det er blot gøre Vind,

Og en Vindhas jeg gider ej høre."



"Nej vis Dig en Gang som en Ka'l for din Hat,

Der kan mere end trumfe i Bordet,

Lad Kro være Kro, og ta' ordenlig fat,

Saa ta'er jeg maaske Dig paa Ordet!"







Han rejser sig, sparker til Pakken saa vredt

Med alle dens dejlige Sager,

Saa drejer han rundt, - men betænker sig lidt -

Sin Tidalerseddel han tager.



Og driver saa af med sin ludende Krop;

Tungt Fødderne Sandstien træder.

Hun sender et Blik ham fra Klittens Top,

Og - vender sig bort og græder.


II.



I Kroen gaar det lystigt til,

Der stilles mangt et Savn,

Der aabner Værtens "Værsaago'"

Hver sorgfuld Svend en Havn;

I Havnen kan Du ligge

Og bedre ud din Læk,

I Kroen kan Du drikke

Din Sorg og Modgang væk.



I Kroen er der lunt og godt;

Der udenfor er Blæst,

En iskold Vind med Regn og Rusk,

En Storm fra Nord-Nordvest;

Mod Lampen trækker Røgen

Fra Gæsternes Tobak,

Man hører Tagrygsfløjen

Knap for den muntre Snak.



I Kroen er der Hvile nok;

Der udenfor er hundsk,

Og Vesterhavet skaber sig

Som var det rent kalkunsk.

I Kroen sidder Søren,

Med Ryg mod Lampens Skær,

I Krogen nærmest Døren,

Og drikker taus og tvær.



De andre - vel en halv Snes Mand -

Har Plads om Bord og Skænk;

En maler op til Tidsfordriv

Med Kridt paa Væggens Bænk;







Han trækker sejge Streger,

Med Tungen halvt af Mund,

Og vender sig og peger

Med Grin i Kredsens Rund:



"Her staar nu skrevet Navnet paa

Din Kærest', Du Johan,

Og her er Oles Pigebarn, -

Ja nægt det, om Du kan.

Og her staar," - og han skotter

Lidt skævt til Krogen hen -

"Her staar Peer Nielsens Dotter,

Som Søren har til Ven!" -



"Der lyver Du, Du Hundetamp!"

Saa farer Søren op,

Og slaar i Skænken Dunderslag,

Og vælter Krus og Kop;

"Lad Kridtet roligt ligge,

Slet ud det dumme Fjas,

Og sletter Du det ikke,

Saa slaar jeg dig i Kvas!"



Den anden smøger sindigt af

Sin stramme Vadmelskoft:

"Nej, stikke Piben ind for dig,

Det var dog lovligt grovt" -

De træder frem i Stuen,

Hvor bedst der er at staa,

Og synes maale Buen,

Som Armen nu skal slaa.



Han, Søren er just ingen Visk,

Ej svær, men akselbred;

Man ser ret Muskelvævets Spil,

Som dér han staar bered';

I Nakken krøller Haaret

Som paa en Angler Tyr,

Af Sener spændt er Laaret, -

Det er en dygtig Fyr.



Den anden, - hm! - det var, som om

Det Syn ej smagte godt;







Han rømmer sig og siger rask:

"Hør, jeg vil gi' en Pot!

Om ret jeg Søren kender,

Saa ta'er han mod Forlig,

Vi er dog mellem Venner,

Hvorfor skal vi ha' Krig?" -



"Saa Du er bange, din Kujon!

Men bi blot" ... Hvad var det?

Der styrter en ad Døren ind

Med Tresse om Kasket.

"Op alle Mand! For Djævlen,

Er det nu Tid at slaas?

Der staar et Skib paa Revlen,

Gud hjælpe det og os!"



De stimer fra hverandre brat

Som Vildt for Bøssens Skud:

Hvordan? Fortæl! - "Der er ej Tid,

I kender Pligtens Bud!"

Og Døren høres knage,

Og Stuen den er tom, -

Kun Søren bli'r tilbage;

Han ser sig uvist om.



Han mumler: "I et saadant Vejr!

Hvad kan det gøre Gavn?" ...

Da træffer Øjets mørke Blik

Paa BænkenhendesNavn.

Det gi'er et Sæt i Kroppen,

Han ta'er et vældigt Skridt

Og styrter efter Troppen

Ud i den vilde Klit.


III.



Havet brøler, Stormen raaber;

Fyldt med Sand og Saltvandsdraaber

Sitrer Luften under Skriget.

Maaneliget

Over Diget

Vises frem i Skyens Kaaber,

Stirrer med de brustne Øjne

Langs med Klittens Rækker nøgne,

Kan ej finde Strandens Strimmel,

Skimter kun en Hvirvel-Vrimme)

Som med Syden

Under Lyden

Af de dumpe Nød-Skud jager

Op i Klittens golde Ager.







Strandens Strimmel findes ej.

Forstrandsvolden blev begravet;

Over Værnet baner Havet

Vældig sig sin vilde Vej.

Tunge Bølgemasser bryder,

Sammenflyder,

Overgyder

Sig med Hvirvlens hvide Skvæt;

Ingen Plet,

Intet nok saa lille bitte

Fodefæste kan Du hitte,

Hvor Du kunde kæmpe mod

Brændingbrusets Hvirvel-Flod.



Nej, tilbage; op i Klitten,

Dér hvor Fiskerflokken staar,

Dér hvor hele Byen, skræmt ved

Dødsens-Skibets Skud derude,

Samled sig; og hvor i Midten

Hiv ohøj! dit Øre naar,

Medens Ryg og Skulder klemt med

Hele Kroppens Kraft er Pude,

Støttepude mod den svære

Redningsbaad, man frem vil bære.



Sandet pisker imod Flokken,

Vinden rusker Hørhaars-Lokken,

Skummet filtrer sig i Skægget,

Havet tordner sit: Tilbage! -

Fremad dog det stedse gaar.

Fremad, Kraften svigter ej;

Kræfterne kan kun tiltage,

Hele Flokken bærer Præget

Af et: Vil! som véd sin Vej.

Der er en, som fører an,

En, som kommanderer Flokken;

Ingen véd vel ret hvordan,

Men man lystrer og man lyder,

Springer efter Rullestokken,

Haler, hiver, skubber, skyder;

Alle Kræfter sig forene

Paa Kommando af den ene,

Og den ene: Søren er. -

Og man stræber og man strider,

Og man krummer Ryg og Laar,

Og man slæber og man slider,

Til omsider

Man ved Grænseskellet staar.



Se den mørke Brænding-Mur!

Sugende lig Skyens Pumpe

Sand og Tang fra Revlens Sumpe

Løfter, taarner, snor den sig

Uheldsvanger højt i Vejret,

Staar et Øjeblik paa Lur,

Slynges saa med Brag og Bulder

Ret som ved en Springkraft fjæret

Under Syden, Kogen, Brusen,

Hvid som Niagaraslusen,

Rygende i Maaneskæret,

Op mod Klitten, hvor den ruller

Hen for Redningsbaadens Køl.



Over Brændingmurens Tinde,

Hver Gang Skumkaskaden haster

Fremad, kan dit Øje følge

Vippebuen af to Master,

Som sig dukker, som sig kaster,

Ført i Dans af Revlens Bølge

Hid og did i rædsom Leg. -

Det er Maalet, som er sat;

Hist er Frelse haardt fornøden,

Didud i en Kamp mod Døden

Gaar det i den vilde Nat!



Hvirvlen alt har Baaden fat.

Drejed den sig? - nej den føres

Under Greb af haarde Hænder

Sikkert frem. Kommando høres:

Alle Mand i Baaden op!

Og præcis paa Toften sat

Griber hver den lange Aare,

Haler ud med sejge, haarde

Tag, og medens Baaden bæver

I hver Fuge, ramt af Slaget,

Bølgeslaget, tvinger Taget,







Aaretaget Baaden op

Spaanlet over Bølgens Top ...



Og det mørknes over Havet;

Maanedisen ædes bort,

Sluges af en Kæmpe sort,

Som til Halsen helt begravet

I et Bjerg af Skyens Dyner

Strækker netop Gabet frem.

Rædselsvangre Skyggesyner,

Sprungne ud af Angstens Hjem,

Efter Kæmpekroppen følger,

Truer fra de tunge Bølger,

Dybt sig dølger

I hvert Skumstænk salt og vaadt,

I hvert Vindstød, i hver Piben

Gennem Marehalmens Tot.



Saa forsvinder Sky og Skygger;

Maanestriben

Lysbro over Havet bygger,

Og den Flok, som staar ved Stranden,

Spejder did hvor Baaden svandt,

Ser den tumle sig paa Randen

Af de stejle Søer, sikker,

Ser, hvor Agterstævnen nikker,

Medens højt paa Hæl den ligger,

Ser den styrte frem med Snuden

Kløvende en fjeldhøj Bryder,

Ser, hvor frem og frem den skyder,

Ser den nærme sig til Skuden,

Havaristen, Revlens Bytte,

Hvor endnu paa Ruffets Hytte

Svagt kan skimtes Skibbruds-Folk.



Og saa længe Maanens Stribe

Spænder Bro paa Havets Vej,

Slipper Blikket Baaden ej;

Gennem Skum og Skvæt man stirrer,

Løfter sig paa Taa og følger,

Medens Øjet anstrengt plirrer,

Baaden over Revlens Bølger.

Og med Undren man betragter

Manden hist ved Styret agter,

Hvor han fører støt, koldblodig



Og man kan ej ret begribe

Dette Særsyn, uset førend

Denne Stund, med ham - med Søren!



Ja man undrer sig og ser

Til sin Nabo, og man mumler,

Naar man kan for Stormens Bulder;

Og man puffer Næstens Skulder,

Nævner Navne, gaar paa Spor

Efter denne Gaade stor.



Og imedens staar deroppe

Mellem Klittens nøgne Toppe,

Haanden skygt for Øjets Bryn,

Stirrende med anspændt Syn

Gaadens Løser. Brystet tungt

Aander op, og Læben dirrer;

Ufravendt hun staar og stirrer

Ud imod det mørke Punkt.

Som en Støtte, stivt udhugget

I en Sten, hun stirrer ud;

Stormen river med sig Sukket,

Og hun skælver som et Løv;

Blind for Mængdens Blik og døv

For den vilde Storm hun knæler,

Beder vel til Stormens Gud

Om en Haand i Herrens Vejr

Over ham, som hun har kær.



Og Lys og Skygge

Skifter

Ud over Havet. -

Som jagende Hunde,

Der bides i Vanvid,

Komme Skyerne farende;

Og det glammer fra Dybet,







Hæst, brølende.

Ingen Mumlen

Blandt Flokken paa Stranden;

Som stivnet til Stumhed

Af den isnende Tanke

Om Døden i Bølgerne

Sænker enhver det

Sorgtunge Hoved,

Og Kvinderne græde.

Faren er vokset,

Havet er vokset;

Med hujende Tunger

Halser det skadefro Dyb:

Orkan, Orkan! -

Da bølger Flokken

Frem og tilbage,

Og Raabet runger

Lydt gennem Brændingens Larm:

"De kommer !"

Og Mænd og Kvinder

Haand i Haand

I trofast Tag

Danner en Kæde

Langs det graadige Dyb.



Og se, gennem Brændingen

Bryder den brede

Boug af Baaden,

Som bar fra Døden

Derude paa Dybet

De synkende Stakler. -

Den løftes i Vejret,

Højt bliver den baaren;

Stop! skod med Aaren!

Min Gud, den vakler;

Den vrides i Hvirvlerne,

Gribes med graadigt

Greb af Søen

Og slænges til Siden.

Søerne fylde den,

Hvirvlerne skylle den

Hovedkulds, hulter til bulter i Dybet,

Med Kølen som Klageraab hævet mod Himlen.



Nu ud med Kæden,

Mandkøn og Kvindkøn!

Til Kamp for Livet,

For Fæstemænd, Brødre,

Fædre og Frænder,

Og de en Gang fra Døden

Frelste skibbrudne!



Og den levende Kædes

Jernfaste Ringe,

Nittet ubrydelig

Sammen i Kærlighed,

Griber med stærkere

Greb end Søens

Graadige Røverhaand. -

Haanden slipper ej,

Taget glipper ej,

Reven fra Døden

Drages til Stranden

En efter anden

Baadens Besætning.



Frelst er de alle.

Nej, en er tilbage. -

Skærende Klage,

Et Skrig fra en Kvinde;

Hvad har hun i Sinde? -

Et Reb om Livet,

Opkiltret Klædebon,

Haarlokken flagrende,

Styrter hun ud, hvor den

Tapreste kæmper en

Ulige Kamp imod Overmagt.



I Favntag krystet,

Brystet mod Brystet,

De blege Munde

Tæt mod hinanden,

Haarlokken kransende

Heltepanden,







Drages de begge

Tilbage paa Stranden.



Da stimier man sammen;

Ja nu faar man kende

Hemmeligheden

Med ham og hende.

I Favntag krystet,

Fast, uopløselig,

Hviler de tvende. -

Er Pagten da Dødens?

Sprang Traaden over,

Saa snart den blev spundet ?

Nej, øvede Blikke

Har Livsfunken fundet;

Man puster til Funken,

Man hviler ikke,

Før Traaden er tvundet,

Før Livsstrømmen rinder,

Før blegnende Kinder

Faar Roser røde,

Før Parret er vundet

Igen fra de døde.


IV.



Og Solen skinner paa Stranden ned,

Den misser med Øjet og drysser

En Regn af Glimmer langs Havets Bred,

Og Bølgen, som skummede før saa vred,

Den knæler galant nu og kysser

Det Vrag, som den slog i Gaar.



Ja Herregud, hvor det sælsomt gaar

I Verden til alle Tider;

Man kives og strides saa hadsk og haard,

Man skærer sin Næste de dybeste Saar,

Vredt stormer man frem; - omsider

Saa bliver det godt igen.



Der vandrer de to nu langs Stranden hen

Saa fredeligt Side om Side.

Nu hedder det: "Kæreste Hjertensven"

Og "Sødeste Pige", og - hillemæn!

De kysses. Se, det maa jeg lide;

Det skulde de gjort lidt før!



Og Marehalmstotten, skønt gul og tør,

Ved Synet dog formelig nejer,

Og Rylen fløjter i Mosens Rør

En Vise, men finder kun ringe Gehør

Hos Parret, som hviskende drejer

I Klitterne ind, - og er væk.






EFTERSKRIFT.



Og skulde det nogen Tid hænde

- Sligt kan jo dog ske -

At Du selv i den vaklende,

Viljen forkvaklende

Tid skulde finde dig stillet

Vis-à-vis med det vestjyske Billed:

Da tænk paa de tvende,

Og træd som en Mand kun i Skranken for Kravet,

Som bæres imod Dig derude fra Havet! -

Vær blot ikke bange:

Der er altid et Vrag paa en Revle at fange,

Saa vist som der gives den Kvinde,

Der kan faa i Sinde,

Naar Baaden bli'er slynget i Brændingen hen,

At drage Dig frelst ud af Hvirvlen igen!


FISKEREN SYNGER



Min Fa'er han var en Fiskermand

Med Hus i Land,

Med Baad paa Vand,

Med Klæder i sin Kiste;

Han lærte mig, fra jeg var Barn,

At ro en Baad og røgte Garn; -

Til sidst han dog forliste,

Og Fiskene ham spiste.



Jeg arved Garn og Baad og Hus

Og Aalerus'

Og Søndagskrus,

Dertil hans bedste Klæder;

Jeg græd en Stund med Mo'er om Kap, -

Saa tog jeg fat, hvor Fa'er han slap;

Hvad hjælper det man græder?

Det gavner ingen Steder!



Hvad hjælper det ens Kind er vaad,

Hvad gavner Graad,

Naar man har Baad

Og saa en Mo'er derhjemme? -






Nej, Baad og Arbejd følges ad,

Og Mo'er derhjemme skal ha' Mad:

Det maa man ikke glemme,

Men Ryg mod Sorgen stemme! -



Og jeg tog fat hvor Fa'er han slap;

Paa Næven rap

Med Flik og Lap

Jeg Baadens Tømmer frisked,

Og jeg fik gode Spanter rejst

Og jeg fik nye Klude hejst;

Og Taaren bort jeg visked,

Og gik saa ud og fisked.



Jeg hugger Aal den Morgen lang

Med Jern paa Stang

Blandt Bundens Tang

Og Græs og anden Grøde;

Saa sejler jeg paa Dybet ud

Med Skum for Bougen, Pres paa Klud: -

Hvor Fa'er gik hen og døde,

Der tager jeg min Føde.



Og har jeg Baaden fuld af Fisk,

Saa hjemad frisk

Til Dug og Disk,

Hvor Mo'er ved Gryden længes!

Det bedste bli'er paa Ilden sat,

For blanke Dalere en Klat

Paa Prangervognen slænges;

Til Tørring Resten hænges.



Men er der Dans i Byens Kro:

Hej hop, min Tro,

I Ankelsko

Og Silkevest jeg springer.

Og Stævne har jeg Pigen sat

Til Dans med mig den hele Nat; -

Og næste Dag jeg bringer

En Ring til hendes Finger.



Saa splejser Præsten snart en Traad

Om Bo og Baad






Og Husgeraad

Og mig og om min Stine :

For, Stine hedder hun, min S'æl,

Og I maa tro, hun er reel,

Og ikke en af hine,

Som løber løs i Line.



Og saa, saa er jeg Fiskermand

Med Hus i Land,

Med Baad paa Vand,

Og Kone med tillige.

Hurra, det er en ren Plaser,

Og næste Aar! - jeg si'er ej mer:

En Dreng - maaske en Pige;

Det kan nu ingen sige.


EN STRANDVASKER



Der drev en Person paa Strandbredden op,

Vi saa' ham, han laa med Næbet i Vejret;

Et dødblegt Ansigt, og om hans Krop

En Sejldugskavaj, som var tjæret.



I Havbrynet laa han, paa Skellets Rand;

Jorden og Havet stredes om Fundet;

Hver vilde have den fremmede Mand,

Hvis Timeglas her var udrundet:



Jeg tager Dig, Søn, lød Havets Røst,

I moderlig Favn med lullende Sange,

Jeg giver Dig Vuggens den gyngende Trøst,

Som alt jeg har skænket saa mange!



Jeg reder Dig Seng, var Jordens Svar,

En sikker Seng i min stille Bolig,

Længe nok skvulpet omkring Du har,

Du trænger til Hvilen rolig!



Og Vinden kom susende Stedet forbi,

Og vendte i Farten, og standsed ved Manden,

Og blæste sin gamle Koralmelodi, -

Den kunde nu ingen anden.






Og Rylen saa' til med bedrøveligt Blik;

Og Maagen kom svingende inde fra Klitten,

Den vilde og synge, men Stemmen slog Klik,

Og Sangen gik over paa Midten.



Og Revlstryger, Villing og Kuller og Torsk

Og Hajer og Rokker skød op fra Bunden,

Og Flynderen vrikked sig fremad dorsk,

Og Havtasken gabed med Munden.



De vilde nok smage det fremmede Dyr,

Som laa der og vakte dem Appetitten; -

Saa bar vi forsigtigt den stakkels Fyr

Fra Strandbredden højt op i Klitten.



Og grov ham en Grav i det flyvende Sand,

Saa dyb som vor Skovl og vor Hakke formaa'de;

Der laa nu fortøjet den fremmede Mand,

Og vi - havde Øjnene vaade.



Vi tænkte saa smaat - ja jeg nægter det ej -

Paa Livet kan ingen i Længden lide;

Hvornaar man selv skal gaa samme Vej,

Se det kan en Sømand ej vide!



Men hvad; - vil man tænke for meget paa sligt,

Saa kunde man græde hver Time paa Dagen.

Nej, Taaren af Øjet, og ud til sin Pligt:

At glemme sin Død det er Sagen!


I KJØGEBUGT


1.



Vi lader Baaden skrive med sit Ror

Et Navn, som løber ud i sære Bugter,

Vi lader Stævnen hugge jævnt sig frem

Mens Bougens Skumstænk Essingplanken fugter,

Vi lader Modet som en vinget Fugl

Fremskynde Farten forud med sin Vinken,

Vi lader Frygten som en biytung Sky

Tilbage mellem Revl og Krat paa Brinken.







Vidunderlige friske Morgenvæld,

Som strømmer ud fra Himlens vide Sluser,

Mens Havets Grænser flygte for vort Syn

Og Bølgens Sange om vort Øre bruser, -

Du er en Daab, som Slægten trænger til,

Før den kan blive Frygten kvit og Sorgen,

Du er en Øjeblikkets Evighed

Med Minder, evige, fra Danmarks Morgen.



Naar Middag kommer med den hede Sol

Og stirrer paa os med sit Hvidgløds-Øje,

Saa sløves Blikket, Hjertet lukkes til,

Vi gisper i den tykke Klædestrøje,

Og slænger os paa Dækket ned i Læ,

Hvor Skyggen fra det hvide Sejldug spiller,

Og gaber, nikker, dysses hen i Søvn

Af Bølgens Smaakluk, Skivgatfløjtens Triller.



Men endnu er det Morgen. Dagens Sol

Bag Kimingbankens Værn sit Øje skjuler,

Vort Syn er ikke skræmt, vort Øre klart

Fornemmer Drøn fra Klintekystens Huler;

Fra Stevns, fra Mandehovedhuggens Klint

Tilbagekastes Drøn som af Kanoner.

Nu, lad os bruge da vort skarpe Syn,

Og lytte efter Kjøgebugtens Toner!



Det bruser, skummer fremad over Sø,

Som var det Fugle, baskende med Vingen,

Som var det Dyr, hvem Dybets Sagn gav Liv,

Havheste, snøftende med Skum for Bringen;

Det skinner kridhvidt mellem Luft og Hav:

Er Klintens Klipper flyttet ud i Vandet? -

Nej, Klinten staar, men let som Fugl og Hest

To stolte Flaader styre ind mod Landet.



De kaade Vindstød kysser Sejlets Barm,

De elsker disse smidigtslanke Skønne,

Som byder frem sig til et Favnetag

Saa hedt som det en Elskers Hu kan lønne;

Den nejer sig til Dans, den skønne Flok, -

Saa falder der et Skud, og Legen ender;

Den Dans, som føres op, er Krigens Dans,

Og Flokken: Orlogsmænd, som viser Tænder!







Det buldrer, brager, tordner over Sø,

Og Luftens Vindstød, sitrende og bange,

Tilbageskræmmes fra sin Elskovsfærd

Og flygter ræd for Flammens Striber lange;

Kanonen brøler lydt sit: Varsko dér!

De tunge Kugler flyve let som Boldte

Og bringe Hilsen mellem Mand og Mand,

Uænsende det Budskab, som de voldte.



Og Røgen vælter, spreder, samler sig;

Som Sørgetæpper alvorstungt den hænger,

Hvad eller rives over, deles ud

Som Stridsstandarter, pjaltede, i Flænger;

Igennem Røgen blinker Farver frem:

Hvor Ven og Fjende er, fortæller Flaget,

Fortæller hvordanJuelogHornnu slaas,

Fortæller Stridens Gang i Julislaget. -


2.



Sagtelig vugger vor Dæksbaad sig frem,

Rortappen knirker og hyler.

Sej Du dernede bag Dækslugens Lem?

Hører Du Bølgens Daktyler? -

Nej, han har Øre for anden Musik,

Det dundrer og dundrer derude, -

Saa Du det Lag, somVictoriafik?

Der røgSvenska LeyonetsKlude!



Cesarhan slaas for sit Liv som en Helt,

Men"Churprindsen"holder ham Stangen;

Ser Du Signalflaget? nu blev der meldt,

At Cæsar er slagen og fangen!

Marsbukker under for Løvernes Tand,

"Tre Løver" har Tænder, som svie;

Flygande Wargenmaa flygte i Land,

Et Hurra for "Anna Sofie" !



Drakener flænget ogCalmarer brændt, -

Det lyser med flammende Ringe;

Det erSaturnus; han selv har sig tændt,

Og snart vil i Stumper han springe. -







Tappert de holdt sig, og tappert de slog,

Det maa i Sandhed dem lades;

Dybet dog til sig med Vælde dem drog:

SelvJupitervandred til Hades!



Røgen den sorte og Røgen den graa

Vælter J Virvar sig sammen,

Dunster og Dampe og Lynene slaa

Parrede ud gennem Flammen.

Mærk Dig i Midten det hedeste Punkt;

Dér vil bekendte Du finde!

"Christianus Qvintus", han trækker saa tungt

Vejret i Varmen derinde.



Luften er Lue og Blæsten er Brand,

Søvandet sydende Bobler;

Bringe mod Bringe og Mand imod Mand,

Kæmpe til Kæmpe sig kobler.

Ingen kan sige, hvem Sejren vil naa,

Skyer paa Skyer sig højne;

Hvem skal vel trække det korteste Straa,

Hvem kaster de højeste Øjne? -



Røgen ta'er Flugten. Hvem flygter med den

Over de skummende Bølger? -

Klar dér ved Skødet! Hvad mener Du, Ven,

Om vi de flygtende følger? -

Flagrende ud for det flygtende Jag

Stritter den blaagule Stribe;

Forrest er Fjenden og Sejren er bag! -

Hurra, saa skal Luven vi knibe!


3.



Vor Baad er rap; hal Skødet an!

Mod Østen Kurs er sat.

Didude flammer op en Brand

Imod den dybe Nat;

Imod den dybe Nat et Skær

Belyser Masteskovens Trær

Og viser Flagets Toner;

Du røde Dug! Saa er vi dér,

Hvor Sejrens Genius troner.







Endnu en Kamp, den sidste Kamp;

Og Fjendens Kraft er brudt.

Det sidste Skuds brandrøde Damp

Er Sejrens Festsalut;

En Festsalut, en Sejrssang,

Som tordner ud med myndig Klang

Et lydeligt: Hold inde!

Og sender saa sin Kompliment

Den slagne, tapre Fjende.



Paa Linjeskibets høje Hyt,

Hvor Admiralen staar,

Dér skingrer nu Trompeten lydt

Og rundt Pokalen gaar;

Man tømmer ud med tørstig Mund

Hver Draabe til den blanke Bund,

Og lytter saa til Talen:

Den klinger fyndig, kort og sund

Fra ham, fra Admiralen:



" ... Ja, gæve Mænd! I mindes at

I Gaar ved denne Tid,

I Herrens lyse Sommernat,

Vi stirred søvnløs did;

Vor Hvile Fjenden fra os tog,

Vor tavse Bøn til Herren drog,

Om gunstig Gang i Legen.

Nu: Herrens Haand for Flaaden slog,

Og - Natten er vor egen!" ...



Og Vinden rummer; Skødets Barm

Staar hvælvet, fuld og rund;

Og efter Kampens vilde Larm

Er fulgt en Tavshedsstund;

En Tavshedsstund; vor Mund er lukt,

Vi følger Aftenbrisens Flugt

Hen over Havets Vover,

Hvor Bølgekoret luller smukt

For Dødens Tang-Alkover.



De sank, - som Solen synker ned

I Havets Moderfavn,

Men Kjøgebugtens aabne Red

Er døbt med deres Navn;







De efterlod et Navn, som vidt

Skal spørges og skal nævnes tidt,

Og farve Sømænds Kinder

Med Aftensolens Kolorit,

Med Glans af Stortids Minder.


FREGATTEN FREJA



Med Pres af Sejl for Dronningvind,

Som kørtes den af Heste,

En dansk Fregat ved Downs løb ind:

Den vilde Strædet gæste.



Og Freja var Fregattens Navn;

Det førte hun med Ære.

Og hun var gjort fra Spejl til Stavn

Just som hun skulde være.



Hun pyntet var fra Dæk til Fløj

Med lutter gode Klude,

Og førte med sig i Konvoi

En Flaade agter ude.



Og Chefen kigged ind mod Land

Fra Skansens høje Trappe,

Og Chefen var en Hædersmand,

Og han hed Peter Krabbe.



"Nu blier der Løjer, skal man se,

Nu gør vist Britten Knuder;

Jeg tæller en og to og tre

Opbraste Orlogsskuder."



"Ja, der er hele seks saagar,

Og alle viser Tænder; -

Nu, klar ved Skuddet, Gutter klar;

Og vis, at vi dem kender."



"Vort Flag er Borgen for, at her

Er ingen Kontrabande;

Og den, som gaar vort Flag for nær"

Han faar en blodig Pande." -



Og Skuddet gik, og Røgen fo'r,

Og Kuglen hørtes pibe;

Da blev der pebet "Klar" om Bord

I hvert af Brittens Skibe.



Og Lag mod Lag blev vekslet hvor

Kanoner kunde bære,

Og Freja talte stolte Ord

For Flagets gamle Ære.



Og Freja holdt ej op at slaa,

Saa længe Evnen rækked;

Først da hun synkefærdig laa,

Gik Flaget ned paa Dækket.



Saa førtes hun som Vrag i Land

Med Huller gennem Kroppen,

Da hejste Fjenden højt paa Stand

Det danske Flag i Toppen;



Og svor en Ed, en britisk Ed

Ved de latinske Guder:

"Vi glemmer ej, at "Freja" stred

Mod seks af Englands Skuder."





LANDNAMSFART



Hvad er det for en modig Flok,

Som over Nordhavs-Vovens Skum

Med Sejlet spændt fra Raaens Nok,

Med Skjolderad langs Øse-Rum

I Sommernatten farer?

Hvad er det for en Kæmpe-Æt,

Som her paa Skudens skøre Brædt

Det mørke Dyb befarer,

Og ler ad Bølgefossens Skvæt

Og trodser Færdens Farer ?



Hvad er det for en bjergfast Ø,

Som op mod Nattehimlens Glans

Fra Urtids Grund i dyben Sø

Sit Hoved, slyngt med Jøkel-Krans,

Stolt knejsende nu strækker?

Hvad sælsomt Navn har dette Land,

Hvor frosne Bjerge staar i Brand

Med Damp af Sneens Sprækker,

Mens tordnende fra Jøklers Rand

Ildstrømme Stranden rækker?



Det er en modig Mandeflok,

Som drages mod den fjerne Ø,

Som fik af Kongevælde nok,

Som heller ønsker fri at dø

End bunden leve Livet?

Det er en uafhængig Æt,

Som kaster ud sit Højstols-Brædt,

I Vætters Værge givet,

Og søger saa sin Friheds-Plet

Paa Landnams-Vis for Livet.



Det er en bjergfast Klippeø,

Som skænker til en mandig Slægt

En Mund, hvis Aande ej skal dø,

En Arm, hvis Værker skal faa Vægt,

Et Ry i Sekel-Tide.

Det er et Land, hvor klædt i Dragt

Af Friheds-Malm, paa Grænsevagt






Sagn-Kæmpen snart skal ride

Fra Næs til Myr, fra Tun til Trakt,

Med Blink fra Gangrens Side. -



ja, Farten gaar en Sommernat

Mod Nord, mod Islands stejle Kyst;

Til Rors den bedste Mand er sat,

Den største Helt med bredest Bryst

Til Styrismand er kaaren.

Fjeldhøj mod Midnatssolens Glød,

Som paa hans Ringsærk blusser rød,

Han staar ved Styreaaren,

Mens som en Hval paa Havets Skød

Lang-Snekken bliver baaren.



Han kommer fra det fjerne Land,

Hvor Friheds Arne nu er kold,

Hvor Herskerkrigens hede Brand

Drev Bamsen bort fra Hiens Vold

Og rydded Rævens Gange.

Ham lysted ikke denne Lod:

Saa heller Bølgens Brand og Braadd

Og Kamp mod Dybets Slange!

"Lad Kongen trække Fisk i Vod;

Os skal han ikke fange!"



"Der er vel Fisk med sligt Begær;

Os tykkes det den værste Skam

At slippes i et Karpe-Kær,

At gaa i Kongens Fiskedam

Og fo'res fint med Krummer;

Nej bort til fremmed Frihedsstrand,

Mens Kæmpen end i Mund har Tand

Og Frembørs-Blæsten rummer!

For Stævnen staar det stride Vand,

Vred som en Bams det brummer!" -



Saa slaar han, Kæmpen, op med Haand;

Da brager det med Vaabengny.

Fra Horisontens sortblaa Baand

Der stiger som en Tordensky

Med Glimt af lyse Bræmmer;

I Havets Grund staar Skyen fast,

Højt over Skudens Granspir-Mast






Den rager med sin Tinde:

Fra Ingolfsfjeldets Næsse-Rast

Det drøner hult derinde.



"Nu Høj-Stols-Støtter over Bord;

Lad Bølgens Hænder gribe dem!

Derinde i den dybe Fjord

Os viser Fremtids Frihedshjem

De høje Valhals Guder!"

Og Fjeldet klinger skarpt igen,

Da Landnamsfartens stærke Mænd

I Gjalderhornet tuder,

Og Støtte-Parret gynger hen

Ad Havets Vuggepuder.


LUTHER I WITTENBERG




Det var udenfor Wittenbergs ærværdige By,

Der samledes en Skare i Decembermorgnens Gry,

Der samledes en Skare om Baalets røde Flamme,

Ordets Folk og Sværdets Folk og Lægfolk med det samme;

Bøddelens stærke Svende lagde Veddet til Rette,

De graadige Flammer skulde æde sig mætte;

Da knitred det og lyste, og Røgen fo'r mod Himlen,

Og folded sine Skyer som en Fane over Vrimlen.



Hvor er den blege Synder, som sukker og stønner?

Der lyder jo ingen Mumlen, der høres ingen Bønner.

Hvor er den arge Kætter, hvis forbryderiske Lemmer

Skal, flammebrændte, slippes gennem Skærsildens Tremmer?

Hvor er de stramme Strikker og Kullene og Tængerne

Og Køllerne og Knivene, Benbruddene og Flængerne,

Hvor, hvor er Rædselstegnene paa Mildhedens Lære?

Har Bøddelens stærke Svende glemt, hvad de skulde bære?

Hvi staar de der og skulker ved Brændebaalets Gløder? -

Ej Kætterbrad, ej Stegespid det spændte Øje møder.



Se, Skaren gaar til Side. Nu staar en Mand alene.

Han strammes ej af Strikker, ham snæres ingen Sene,

Den mørke Klædeskutte er frie Lemmers Bolig,

Bred er han over Brystet, han staar saa fast og rolig.

Han træder frem til Baalet. Der er saa tyst og stille,

Man hører, hvordan Luerne med hvasse Tunger spille.







Saa taler han; kun kort. Og saa griber han i Barmen

Og drager frem - hvad er det? - og hvorfor denne Larmen? -

Et Pergament! - Det aabnes; - nu sænker han Armen,

Og Sejlene i Silkebaand de smelte ned i Varmen.

Saa blusser det. En Jubel som Tordnen høres rulle:

"Nu brændte Martin Luther den pavelige Bulle."



Og Røgen slaar mod Himlen. Og lystigt Baalet flammer.

Der ligger altsaa Lynet, som saa frygteligt rammer,

Der ligger den stærkes Vaaben og svider hen i Emmer,

Der ligger den lamme højre af de pavelige Lemmer,

Der ligger det, som kridtede de store om Kinden;

Nu hvirvles det som Aske for Vejret hen og Vinden,

Og fri staar Lynets Hersker, den stærke Martin Luther,

En Mand af Jern og Ild mellem Harnisker og Kutter. -




Det var udenfor Wittenbergs ærværdige By,

Der samledes en Skare i Decembermorgnens Gry.

Frostklar og renset laa Luften om Staden;

Saa drog den store Skare tilbage gennem Gaden.

Ingen Procession med Messehagl og Røgelse,

Ingen Spilleværker til pavelig Fornøjelse;

Rolig og sluttet; de vidste, hvad de vilde,

Ingen Tiggersmuler fra det romerske Gilde;

Ledebaand og Krykker var intet for de stærke;

Væbnet var Skaren, det skulde snart man mærke,

Rustet til Kampen, med Klarhed paa Sagen.

- Morgenen svandt. Men lydt i Vinterdagen

Tonede Klokkerne fra Wittenbergs Taarne,

Og Tonerne svang sig, paa Frostluften baarne,

Og strøg med friske Pust over Sydens høje Fjelde,

Og ringede for Øret af den pavelige Vælde,

Og bragte med en Kulde deroppe fra Norden,

Og faldt i Øst og Vest som en Rimfrost til Jorden.

Da spired Kuldens Kæmper. Højere klang Tonen.

Stormklokker ringed. - Det var Reformationen.





HJEMKOMSTEN



Nu fløjter Finken og Droslen slaar,

Og Jorden damper af Grøde,

Og Landsbypigen til Grænsen gaar,

Sin Kærest, Husaren, at møde.



"Ak, hvor dog den Vinter var lang og trist;

Jeg gik som i Dvale bedøvet,

Og Fuglen den hang med Næbet paa Kvist,

Og vi begge var lige bedrøvet."



"Naar Rygterne meldte om Slag og Saar,

Saa græd jeg mig Øjnene røde,

Og gerne jeg bytted med Fuglen Kaar,

Skønt Stakkelen peb efter Føde."



"Jeg tænkte: Du har dog din Hjertensven,

Og kan dig ved ham forlyste;

Men faar jeg ej se min Husar igen,

Hvem skal da i Verden mig trøste?"



"Ja Vintren var dog saa lang og haard,

Jeg sørged mig næsten til Døde;

Men nu har de Orlov, og nu er det Vaar,

Og nu skal Husaren jeg møde."



"Jeg ser ham for mig i Tankerne alt

Med brune og blussende Kinder,

Livagtig jeg ser ham, den lange Gestalt,

Hans Øjne som Solsikker skinner."



"Med Haanden i Siden, saa rank som et Træ,

Han rider her ind over Grænsen,

Og Hesten pruster og kaster sit Knæ

Højt op imod Mulen og Trensen."



"Jeg dukker mig ned bag den knoppede Hæk,

Herfra skal jeg ham overraske;

Jeg ser ham saa tydelig, Træk for Træk,

Dolmanen, og Sabel, og Taske."



"Lidt mager; aaja, - men det bøder vi paa.

Hans Knebelsbart er dog den samme,






Chakoen den sidder som før paa Skraa,

Og hans Klæder de slutter saa stramme."



Jeg føler mit Hjerte saa hæftigt slaa,

Jeg løber, jeg tør ikke bie; -

For alle de tusinde Kys han skal faa!

Og for alle - nej tys, lad mig tie!"



"Jeg véd hverken ud eller ind med mig mer.

Det dufter af Høslet og Sommer,

Og Svalerne synge og Lærken ler;

Husaren, Husaren han kommer!" -



Og ovre ved Skoven, som højtidsklædt staar

Til Bryllupsfart lige paa Springet,

Hvor Landevejsstrimlen en Krumning slaar

Og taber sig atter i Svinget;



Dér hopper en hvid Række Støvskyer hen,

Og bliver saa atter borte.

En halv Snes Minutter, saa ses de igen,

Men nu er de tunge og sorte.



Det snubler, det slæber, det aser sig frem,

Det stønner, det bander og sukker,

Og Hestene luder med skamgnavet Rem,

Og Mændene nikker og dukker.



Først Ryttere; klædt som i Aske og Sæk,

Med Skam og med Skarn overstænket;

Saa Fodfolk; med stive og stirrende Træk

Som Glutten, hvem Knøsen har krænket.



Og bagerst der rumler et Køretøj hen;

Saa tungt gennem Støvet det skurer.

Hvor Hjulet har drejet, dér bliver igen

Langs Sporet to sivende Furer. -



Saa drager de Grænsepæl-Linjen forbi.

En standser, og peger med Kolben:

"Her var, Musketerer, nok Fjenden før vi!

Der ligger ... se hist, under Stolpen ...!"





VAABENSMEDEN



Fra Morgnen gryr

Til Lyset flyr

Og Nætterne med, om fornødent,

Saa frejdig glad

Sit Smedekvad

Han synger, og slaar ufortrødent;

Han slaar med sin Hammer, han svinger sin Tang,

Han gløder i Essen den kolde Stang;

Han hærder i Kølevandet

Det Staal, som skal klinge med Kæmpeklang

Og svinges i Kampen for Landet.



Og Foraar kommer med Bladsvøbsguld,

Og Sommer med Blomsterflokken,

Og Høsten river det hele omkuld,

Og Vintren spinder paa Rokken:

Han staar ved sin Esse, han bli'er paa sin Post,

Han helmer i Hede, han fortner i Frost;

Han smeder til Bonden Bile,

Til Væbner Daggert, og Sværd til Drost,

Og til Bueskytterne Pile.



Og Aaringer komme og gaa igen.

Bestandig den samme Scene:

Han hamrer og hærder og stiller hen

De blanke Vaaben til Slægtens Mænd,

Ustandset, utrættet, alene.

En Medhjælp blev der ham ej forundt,

Ingen støtter ham i hans Dont,

Selv maa han Bælgene drage;

Selv maa han slide og selv maa han slaa,

At Mændene ej uden Vaaben skal staa

I Kampens de kommende Dage. -



Men kommer da Kampen? og véd han det vist? -

Han smiler, og tørrer sin Pande,

Og kigger mod Essens glødende Rist,

Og tager en Slurk af sin Kande.

Og nynner sin Vise, sit Smedekvad,

Og stryger i Tanker langs Bilens Blad

Med Neglene sorte og slemme,

Og spreder de knudrede Fødder ad,

Og synger med løftet Stemme:






Der komme skal

En Dag til Fald

For nogle, for andre til Rejsning,

Da gælder det

At staa paa sin Ret

Og stole paa Sværdenes Svejsning;

Da springer jeg ud af mit sodede Bur,

Og da skal jeg prøve, om Vaabnene du'r;

Og duer mit Arbejd' ikke:

Se saa er jeg den, som staar først for Tur

Til fældet paa Valen at ligge.


OKTOBERDRØMME



Jeg følger dig til Dørs, Du skønne Sommer.

Paa Tærsklen staar jeg og mit Hoved blotter,

Og, anende den Tid, som snarlig kommer

Med skjulte Magters rugende Komplotter,

Med vilde Udbrud, vrede Kræfters Kampe,

Jeg føler dobbelt skøn den dybe Fred,

Som stigende fra Sundets tavse Bred

Hensmelter i Oktoberaftnens Dampe.



En Taage slører Skov og Mark og Enge.

Det er ej Sommernattens Forhængstæppe,

Hvor lyse Aander gennem Slørets Flænge,

Paa letten Fod, som strejfer Græsset næppe,

Kan øjnes af den drømmende Betragter ;

Det er en Taage, vinterkold og graa,

Hvor Kæmpeskygger synes frem at staa

Med mørke Miner og med vrede Fagter.



Jeg ængstes af de mørke Skyggesyner.

Hvad vil de her i Fredens dybe Stilhed

Med Vredesblikket, hvorfra Ufred lyner,

Med Armen udstrakt truende i Vildhed?

Hvad vil de her? Hvo er det, som dem sender?

Er Harmonien ej det heles Lov?

Hvem dømmer da, og giver Mark og Skov,

Naturens skønne Liv, i Bøddelhænder?






Har ej det skønne Ret til evig Væren ?

Har Guden tilmaalt os saa karrig Livet,

At det, hvorpaa vi grunded Guddomslæren

Og har med Kunstens Kranse rundt omgivet,

Atdethar kun en stakket Stund at leve?

Naar Høstens Marodører griber fat

Og slæber bort Naturens rige Skat,

Hvi skrev da Vaaren sine Gavebreve ?



Dog nej; - det er Naturen selv, som skriver

Sin egen Lov med myndig Pegefinger;

Det er Naturen selv, som Tegnet giver

Til denne Vekslen, som dens Liv betinger,

Til denne Plyndring af dens egne Haller. -

Jeg læser Loven paa hvert gulnet Blad,

I Løvets Bog, hvis Bind nu skilles ad,

Mens Fugtigheden over Heftet falder.



Jeg læser Loven; og jeg vandrer rolig

Igennem denne Verden, dømt til Døde; -

Jeg ser dog Vaaren bygge op sin Bolig,

En Sommerluftning slaar mig alt i Møde,

Jeg hører Fuglekorets Festorkester.

Jeg skilles rolig fra det trætte Aar;

Med blottet Hoved bøjet her jeg staar,

En haabende blandt Haabets sidste Rester.


ET AFTENBILLEDE



Soll Spott und Hohn getragen sein,

Trag' ich allein den Hohn;

Ich kenn' ihn wohl, er kennt mich wohl

Und Gott weiss auch davon.



Goethe.




Se Solen synker. Vildt i Luften runger

Et samlet Kor af Kæmpebyens Stemmer.

Som første Bas dit Øre dumpt fornemmer

St. Paul-Kolossens dybe Klokkeklang;

Saa kommer Lyd fra tusind andre Tunger,

Profane, hellige; en Aftensang,

Der stiger fra det arbejdstrætte Bryst

Med Bøn om Hvile, Kalden paa en Trøst,

Som varer ved saa længe Natten blunder,

Som flygter skræmt, naar imod Dag det stunder.







Her risler Floden, her er Themsens Løb.

Og Kæmpebyen hælder sig derover,

Og glemmer Dagens Raab om Salg og Køb,

Og spejler i de luegyldne Vover

Det hele Ansigt fra St. Paul til Tower.

Som Flodens Vande saa er Byen selv,

Det brede Ansigt luegyldent skinner;

Refleksen glider fra den blanke Elv

Og sminker med Karmin de runkne Kinder.

St. Paul-Kolossens puritanske Træk,

Rundhovedet med den raserte Pande,

Og Tower, Skurkefjæset, sort som Blæk,

Forklares, hæves af de gyldne Vande.

Der er ej noget Pakhus, tørt at se,

Afstumpet lig Kontorfysiognomiet,

Som ej i Gyldenglansen synes le

Ad de "Værdier", som er nedlagt i'et.

Der er ej nogen Skorsten, nogen Bygning

Fra Kælderhalsen op til Tagets Rygning,

Ej noget Skib, ej nogen Baad paa Floden,

Ej nogen Bro, fra Rækværk ned til Foden,

Som ej har faaet Part i Gyldenskæret,

Ogsynesnu, hvad det har aldrigværet.



Saa sluktes Solen. Som en Skygge gled

Det koldt og graablegt over Billedfladen.

Og over Broen, langs med Bolværksgaden

I Zigzag, Paralleler, op og ned

Det springer frem som Gnister fra en Esse.

Nu tændtes Gassen! Aftnen vil jeg presse

I magistratisk Iver frem og raabe:

Af Vejen Solglans, Driver, Drømme-Taabe! -

Og Magistratens Lysning Sejer vinder,

Og Natten er der; Gyldenglansen svinder.



Og Floden risler, risler langsomt hen.

Domkirkekuplen taber sig i Taager,

Hvert Pakhus punktligt over Skatten vaager,

Og Tower har sit Skurkefjæs igen.

Det blanke Vandspejl blegner mat og falmer,

Og Skorstensrøg og Damp, som tæt og kvalm er,

Udsletter snart det sidste Skønhedsspor.

Hist svinder Baaden, som saa hastigt fo'r,







- Flodpolitiet er just ingen Sinke -

Her skyder frem med raske Aaretag

En Gig, hvis Kølvandsstriber dæmpet blinke,

Imens dens Mandskab, unge Herrers Lag,

Til Opsangstakt haandterer Aarens Skovle

Og længes hjem til Klubbens tændte Bowle;

Her svajer Bøjer, rundt og rundt igen,

Her ligger Skibe, Side tæt om Side,

Her risler Floden sejgt, ustandset hen

Mod Havet, mod det evigt, evigt vide.



Og Taagedampen svinder langsomt ind;

Frem stiller Natten sine Væverstole,

Og flinke Stjerner slaar med flittig Spole,

Traad efter Traad, det fine, lyse Spind.

De blege Væversker, huldsaligt trøstende

Hver ærlig Arbejdsmand her i det lave,

Nedsender tusind Smil som Flidens Gave,

Men skotter sky og sagte hovedrystende

Til alle disse ivrigt vimse Lygter,

Som Magistratens Hverv geskæftigt røgter.




Og hist hvor Dyndet har sin Stabelplads,

Hvor Himlens Lys saa lidt som Jordens Gas

Kan trænge ned for høje Pakhusmure,

I en Kanal, hvor lyssky Rotter lure

Begærligt paa det Slumptræf, Mørket skænker,

Hvor Slamkloaken sine Draaber stænker

Og parfumerer Luften rundt omkring,

Dér ligger, fastgjort ved en Bøjes Ring,

En Lægter, en af Flodens flade Pramme.

I Mudret ligger blødt den hule Stamme;

Bundboblen op ad Siden sagte klukker,

Og paa sit Leje Lægteren sig vugger,

Og hviler ud fra Dagens haarde Slid.

Foraset, som en Slider kun kan være,

Den rokker automatisk hid og did,

Og søger for sin Krop af Træ og Tjære

Det Sted, hvor Sengen har de bedste Fjære.







Der er ej Folk om Bord i Lægtren. Jo;

Hvis Du forsigtigt nærmer dig med Lytten,

Saa kan Du høre Stemmer fra Kahytten.

Dernede sidder Fa'er og Datter; to

Flodmennesker, hvem Livets Strømme rev

Bort fra hinanden, til de samlet blev

I Aften netop, her ved Bolværkssiden. -

Nu gør de op den Bog, som kaldes: Tiden.



Iklædt en Kofte, som Pijækkert hedder,

Korslagte Arme over Bordet, sidder

Den gamle bøjet frem mod Tællepraasen,

Der stikker op sin Glød bag Sukkerdaasen

Og drypper ned sin Talg paa Dugens Krummer.

Der var nok ingen Appetit i Aften;

Saa godt som urørt kan Du finde Bordet,

Selv Øllet ta'er i Kruset sig en Slummer

Og sovende det taber Duften, Kraften.

Dog, Øllet skal ej heller have Ordet;

Hvad her skal siges, trænger til Ædruelighed,

Her bliver Letsind Løgn, en Rus Umulighed.



"O Mary, disse Haar er bleven graa

Og rynket Kinden, siden Du gik bort;

Hver Gang jeg her i Spejlet selv mig saa,

Da saa jeg, hvor den bitre Skam og Tort

Skar sine Furer dybt mig ind i Sjælen

Og huled daglig paa min Livsgrund fort

Som Tidevandet huler Bolværkspælen.

Pramstikkerne og Lægteskipper Flokken,

Hver Usselryg fra Værftet eller Dokken,

De trak paa Skuldrene og ynked mig

Og fandt en billig Tidsfordriv, især i

At spørge: Hvordan leverLadyMary? -

Jeg holdt mig tappert, aldrig klynked jeg,

Og aldrig gav jeg Gensvar dem tilbage,

Jeg sled de sure, arbejdstunge Dage,

Jeg bad en sindig Bøn hver Aftenstund

Og lovede mig selv med Haand og Mund,

Naar angerfuld Du atter vendte hjem,

At tage mod dig her med aabne Arme

Og ikke lade Vreden buse frem

Og ikke slaa dig i min første Harme. -







Jeg vented. Der gik Maaneder, et Aar.

Kun den, som selv har prøvet det, forstaar,

Hvad saadan evig Venten ret vil sige,

Hvor disse lange Timer sejgt sig snige,

Og hvor den bløde Hjertegrund bli'er haard.

Da gik jeg op til Manden, som er Præst ved

Det Bods og Bedringshjem her ovre, næst ved

Den nye Bro, hvor unge Piger føres

Paa skikkelige Veje strengt tilbage,

Og hvor der Psalmer kun og Arbejd' høres.

For denne Mand udøste jeg min Klage;

Han skrev dit Navn ned i en Protokol

Og sagde, at saa snart Du kom igen,

Saa skulde - maatte Herren det behage -

Du sikkert frelses under hans Kontrol.

Jeg skød en Fempundsnote til ham hen

Og gik med Tak, - og fandt dig Dagen efter.



Jeg vented, til Du atter kom til Kræfter;

Du véd, jeg skændte ej, jeg slog dig ikke,

Jeg gav dig Mad at spise, Øl at drikke,

Og Køjen hist, hvori Du kunde ligge.

Du spiste lidt, og talte endnu mindre.

Hver Gang jeg spurgte, stirred Du kun paa mig

Og mumled: Jeg kan ingen Ting erindre!

Du trykked dig, Du dukked dig. Naa naa, jeg

Forstaar jo nok, at Skammen lukker Munden

Og at man tier med, hvad man i Grunden

Helst ønsked evigt glemt, og aldrig sket.

Men husk dog, Mary, at jeg er din Fa'er,

Mod Gud og mig har Du dig haardt forset;

Gud skylder Regnskab Du, og mig et Svar:

Sig mig da, hvor Du var, og Navnet paa

Den Skurk, som lokked dig og lod dig gaa!"



Bleg, sammensunken; Haaret løst fra Panden

Nedflydende som sorte Sørgeflor

Om Halsen og den barnligt runde Skulder;

Et tærnet Shawl, hvori der Hul ved Hul er,

Om Barmen slynget; hvide, smalle Hænder,

Som støtter under Hagen; dybe, dunkle,

Livstrætte Øjne, hvori Tungsind tænder

En glimtvis Brand, hvis Gnister dæmpet funkle -







Saaledes sidder hun, den gamles Datter,

En Støtte, uden Graad og uden Latter,

Som ingen Trusler, ingen Kærtegn fatter,

Et Billed, skaaret med en Kunstners Kniv

I Vokset herligt ud - men uden Liv.

Dog jo, med et saa flammer Livet op.

Just ved de Ord, hvormed den gamle ender,

Et Lynblik over Bordet hun ham sender,

Og, langsomt sænkende de hvide Hænder,

Hun retter Brystet, Hovedet i Vejret,

Og oprejst staar den slanke Pigekrop,

Tungtaandende, af Dødens Kval fortæret.



"Hvis ej mit Liv var i sin sidste Stund,

Jeg skulde ikke talt. Hvis ej din Mund

Fornærmeligt med Haansord skældteham,

Jeg skulde intet, intet have svart. -

Du kunde dig og mig for dette spart,

Du kunde ladet mig og al min Skam

Forsvinde paa sin sidste, store Fart

Foruden dette Regnskab for min Brøde!

Du kunde ladet dette sidste Møde

Henløbe stille som den tavse Flod.

Jeg skulde takket dig, thi Du forstod

Da, at der gives saadan store Kvaler,

Hvorom kun Livets sidste Regnskab taler -

Alt, hvad Du sagde om din Datters Skam,

Om Bod og Bedring, har jeg næppe hørt,

Men da Du Talen hen paahamfik ført,

Og da Du nævned med et Haansord ham,

Saa skal jeg tale, tale som det stiger

Herop, derinde fra, op imod Randen

Af Floden i mit Hjerte, tale, siger

Jeg dig, som om det var en ganske anden

End mig, end Mary, der nu aabned Munden,

Thi ak, for Mary er hvert Ord forsvunden.



Jeg tror at Livet, det Vorherre gav

Os som vort bedste Eje, o jeg tror,

At denne Gave paa en Fejl beror.

Det skulde vist begynde med vor Grav.

Vi skulde ligge ganske stille, gemt

Dybt i den bløde Jord, af alle glemt







Undtagen af en eneste, afham.

Det Liv, vi lever nu, det tager slemt

Og haardt og skaanselløst paa dem, der fødes.

Slet ingen skulde fødes som et Lam,

Men som en Tiger og som Bjørne alle;

Saa kunde Tiger over Tiger falde,

Og Lige stedse kun med Lige mødes. -



Jeg tror at Livet, dette travle Liv,

Blev til kun for den daglig travle Flid;

For Tømmermandens Økse, Bødkrens Kniv;

For Købmandsherren med sit Skib paa Vandet,

Der haster fremad, spilder ingen Tid;

For Bonden, som bag Ploven gaar paa Landet,

Og tæller hvert et Korn, som ud han saar. -

For alle disse Mennesker, forstaar

Min stakkels Kundskab, blev vort Liv nok skabt.

De holder ogsaa ud, gi'er aldrig tabt;

Det bedste, de kan tænke dem i Eje,

Det ligger for dem jo langs Livets Veje.



Men dem, - de er kun faa, saa vidt jeg véd -

Der søger her i Livet Kærlighed

Og kun det ene, intet, intet andet,

For dem er Livets Skænk med Malurt blandet;

Som Betler gaar de rundt fra Dør til Dør,

Og ingen Steds faar deres Bøn Gehør,

Og finder de en Gang et venligt Hjerte,

Da først begynder deres store Smerte,

Da først forstaar de, hvordan Livet tynger

Paa dem, som ene sig til Hjertet klynger

Og lader hvert et andet Fodfæst fare;

Da føler de dem ret som husvild Skare,

Forstødt, belastet med en svær Forbandelse;

Thi aldrig parres Dannelse med Dannelse,

Og Elskovstrang med Trang, og Stand med Stand,

Og Trofasthed med Trofasthed, og Mand

Med Kvinde saadan, som det skulde være.

De vaagner op. Ved deres Hovedgærde

De finder Livets kolde, kloge Lære.

Den ser paa dem med sine skæve Blikke,

Og isner dem, og jager dem herud







Fra Kærlighedens Solskin, Varmen, Hyggen,

Omfavnelsernes Sødme, Hvilen, Lykken,

Paa Livets Veje ud i Regn og Slud; -

Saa kan de gaa igen omkring og tigge.



Ja, jeg har elsket og jeg elsker ham.

Men han var stor og klog og rig og skøn.

Og Mary sagde tidt sig selv i Løn

At hun var ringe, fattig, vidste kun at

Tilbede ham, og havde intet andet

End sine Arme, sine Kys, sin Mund at

Tilbyde ham for alt, hvad rigt han skænked.

O tal ej om den Ære, som blev krænket!

Hvis Livet havde vore Strømme blandet

Mer ligeligt, hvis fælles mer' vi ejed

End vore Kærtegn, saa var Æren vejet

Paa anden Vægt; hvis højt paa Livets Top

Vi begge stod, saa gik det lige op,

Og ingen ynkede denstakkelsPige,

Og ingen vovedSkurkom ham at sige. -

Tal ej om Skam; den kender Elskov ikke.

Men nævner Smerte Du og Sorg og Kvaler

Og hule Kinder, taaretrætte Blikke:

Ja, det er Elskovs Navne. Dyrt betaler

Den svage Glæden, som den stærke skænked;

Og finder hun sig atter nederst bænket

Ved Livets Tjenerbord blandt sine Lige,

Saa kan hun selv sig kalde: stakkels Pige!



Jeg gav mig hen til ham; jeg gav ham alt.

Og tusindfold har han mig det betalt;

Jeg leved, som jeg forhen kun i Drømme

Har tænkt det muligt. Hen ad blanke Strømme

Vi gled tilsammen. Ved hans Bryst jeg laa,

Og der var Smil og Solskin, hvor jeg saa',

Jeg lytted ængstligt til hans mindste Ord,

Hver Smule greb jeg fra den riges Bord;

Jeg nød, jeg svælged. O mit Hjerte presser

Sig sammen til et Skrig, naar alt jeg mindes;

Af Taarer mine svulne Øjne blindes.

Jeg véd, jeg tør ej tænke mig tilbage

I Lykkens Solskin og de rige Dage,

Og dog bestandig jeg min Sjæl belæsser







Med Mindets Byrde. Voldsomt Vægten knuger;

Jeg trykkes ned, hvor Nat og Døden ruger.



Der var en Kløft. Jeg saa' den fra Begyndelsen,

Men der var Blomster hængt ud over den;

Dog alt som Blomsterskjulet visned hen,

Saa vided Kløften sig. Var det Forsyndelsen

Og var det Straffen? Handled jeg ej ret?

Jeg véd det ej. Selv har jeg ham forladt;

Da Grunden vakled, gik jeg fra ham stille,

Jeg vilde ikke vente indtil brat

Den Styrtning kom, sommaatteos adskille.

Nu véd jeg intet; véd kun, jeg er træt,

Saa træt, saa træt, og længes efter Hvile.

Til mig kan ingen Lykke længer smile,

Tilbage tør jeg ikke se, og frem -?

Dér staar jo kun dit Bods og Bedringshjem!

Jeg Bod og Bedring? og hvorfor? Nej, nej,

Saa vælger Mary sig sin egen Vej." -

Og Øjet stirrer i det tomme Rum;

Det bliver stort, det funkler og det brænder;

Og Shawlet fatter hun med sine Hænder,

Og medens Læben sluttes trodsig, stum,

De smalle, stærke Fingres Greb fortæller,

At en Beslutning taget er og gælder.



Den gamle har sig rejst; hans Stemme dirrer,

I Bordet slaar han, saa Tallerknen klirrer

Og Lyset vakler frygtsomt i sin Stage:

"Nej aldrig hørte jeg i mine Dage

Et Væv af Vanvid og af Trods som dette!

Du burde bedet, tryglet, men i Stedet

Du staar som den, der har at gaa i Rette

Med Ham i Himlen og med mig din Fa'er.

Slaa Øjet ned, tag Hænderne fra Klædet,

Paa Knæ med Dig, og ved den Gud, der bar

Ydmygt det Kors, som andre paa ham lagde,

Hvis ej Du tager alt hvad nys Du sagde

Tilbage, saa ....................................

................." Han staar med Armen hævet;

Og Mary? Som et Kid tilbagebæved

Hun med et kvalt, et angstafpresset Skrig;

Mod Trappen styrter hun, bleg som et Lig,







Og smidigt svinger Pigens slanke Krop

Ad Lugen lynsnart sig paa Dækket op.



Forvirret, maalløs tøver han ved Bordet,

Og fast paa Tungen klæber Tugtensordet.

Saa hører han en Støj, og Lyset griber

Han angst, og følger rystet op paa Dækket.

Han er alene. Nogle Bølgestriber

I brudte Ringe kredser rundt om Prammen.

Mod Lægtr ens Side Ringene er rækked';

Nu kastes de med svage Skvulp tilbage,

Og svinder hen i intet, flyder sammen;

Og Skvulpet, som har Nattens Genlyd vækket,

Dør hen som Vindens Suk, som Strømmens Klage,

Et Febergisp i Kæmpebyens Søvn.


MISERICORDIA!



Der lyder en Sang, en forunderlig Sang,

Om Natten naar Livets Travlhed blunder;

En eneste Tone, en dirrende lang,

Holder mig vaagen i Nattens Stunder.



Jeg kunde vel lukke mit Øje i,

Hvis Sangen var kunstnerisk sammenføjet,

Men denne enstonige Melodi

Jager mig Søvnen fra Øjet.



Jeg kunde vel lulles i Drømme sødt,

Hvis Tonen, jeg hører, var Bølgernes Stemme, -

Men op jeg springer fra Lejet blødt:

DenSang har i Havet ej hjemme!



Hørt har jeg Havets vemodige Sang,

Saa langt jeg kan huske i Tiden tilbage,

Men denne ensformige, skærende Klang,

Det er ikke Bølgernes Klage.



Hvor kommer den fra? hvem har da en Røst

Saa udyrket, umelodisk tillige,

Saa blottet for Glæde, for Haab og Trøst? -

Godtfolk, det skal jeg Jer sige !






Den Sang, den toner fra Kælderen op,

Hvor Hungeren sidder ved Sygdommens Leje,

Hvor Døden ryster den magre Krop

Og Haabet har ingen Veje.



Den Stemme bæver fra Sorgens Hjem,

Hvor Moderen værger sig selv og Barnet;

Hvor Faderen raver beruset frem,

Tilsølet af Gadeskarnet.



Den Tone skurrer fra Skuret ud,

Hvor Trang eller Frækhed af Lasten baaret

I Dynddaab holdes; hvor Skændslen staar Brud

Med ormædte Blomster i Haaret. -



Hvor fødtes den Røst? Den fødtes i Nød,

Den raabte i Ørknen forladt og ene;

Og Raabet var altid det samme: Brød!

Og Svaret det samme: Stene!


DEN SIDSTE "SORTE-FODS" KLAGESANG



Er wahr nunmehr der Lander satt,

Wo man so viele Kreuze hat

Und man, fur laute Kreuz und Christ,

Ihn eben und sein Kreuz vergiszt.



Goethe.



Hvor i fredlyst Urskovsstilhed

Kæmpesøjlers Kirkeekko

Præker: Støv, fald ned og tilbed!

Hvor Kamæleon og Gekko

- Ornament paa Søjlefødder -

Kryber op som Stukkaturen,

Medens Aber knækker Nødder

- Kordrengsflok i Pulpituren -,

Hvor en egen aromatisk

Røgels'duft fra Blomsterskaaler

Vifter op og ned, og maaler

Kirkebuen, Hvælvingshøjden;

Hvor ej nogen Præst, fanatisk,

Svedophidset, stærk i Drøjden,

Stemmer op Piccolofløjten

Og med Bassen sekonderer, -

Hvor Kulturen ej hoverer,






Hvor Naturen triumferer,

Hvor Tukan og Blomsterbien,

Farvealfens Kæledægger,

Glimmerfuglen, Kolibrien,

Over Lucas' 11te præker: -

Dér, bag Kæmpestammens Grene,

Dér, hen over Ur-Træroden,

Dér, dér ved La Platafloden,

Dér er Klagesangens Scene.



Baalets Glød er næsten slukket,

Bøffelboven snart er opædt,

Tumlingskaalen er uddrukket;

Hvilen faldt. Ej aands- men kroptræt

Strækker sig to Mænd langs Jorden.

Han, den ene, kom fra Norden,

"Blege Ansigt" lyder Navnet,

Imod Nød og Sygdom hærdet,

Kendt med Sulten, kendt med Savnet,

Villiesluttet uforfærdet,

Knoklet, bred og lang han ligger,

Paa sin Sag og Styrke sikker. -

Pioner i Kirkens Hær,

Distinktionen: Missionær.



Hvilens Time han benytter.

For sin vilde Ven han taler,

Mens han Haand mod Kinden støtter;

Frelsens Billeder han maler,

Skildrer Kristenhedens Folk,

Dem for hvem Guds Søn blev Tolk

Hos Jehova streng og vred;

Skildrer al den Kærlighed,

Som de kristne fik i Eje

Ført ad Naadens milde Veje

Gennem Verdens Nød og Farer

Til det Liv, som evigt varer;



Skildrer disse kristnes Liv,

Uden Strid og uden Kiv,

Broder, Søster, Søster, Broder,

Liv som Skovens dybe Floder,






Der sagtmodig, kærlig, stille,

Sprungne fra den samme Kilde,

Følges smukt paa Vejen ad,

Frugtbarhed omkring sig sender

Og til sidst, forenet, ender

Hist i Verdensaltets Bad.



Simpelt, prunkløst har han talt

I et Billedsprog, som hentet

Fra Naturlivsleksikon'et

Knytted Vekselvirkningsbaandet,

Har han Frelsens Virkning malt,

Har sin Broder ind han prentet

Brodersind og Men'skeværd.

Ordet kom ej fra en Lærd;

Paa den Vildes Tykhud dirked

Han med Lægmands Fynd, indtil

Agtpaagivenhed han mærked

I den Vildes Minespil.



Og den Vilde? han, den anden? -

Gammel, rynket, krum er Manden,

Bøjet Ryggen, furet Panden;

Men i Blikket blusser Ild.

Dæmpet nu og atter vild

Skifter Øjets Flaggerlue

Som et Lys, der synes true

Med at slukkes hvert Minut.



Og han taler. Stemmen brudt:

"Blege Ansigt, hvide Broder!

Du, som i en Røg-Kano

Sejled over Saltvandssøen

Ovre hist fra Taageøen,

Hvor de blege Brødre bo;

Du, som Kundskabsurten købte

I din Medicin-Mands Boder,

Aad dens Frugt, blev vis og døbte

Røde Børn i gule Floder;

Du, som altid paa en Prik

Med dit Ildrørs Lyn og Torden

Traf hvad Du for Øjet fik;

Du, som træffer alt paa Jorden






Med dit kloge Bæver-Blik:

Hertraf Du dog ikke ret! -



Gamle Sorte-Fod er mæt,

Mæt af Kød og mæt af Dage,

Bort hans Skygge snart vil drage

Til det store Jagt-Revier;

Ingen træder da hans Stier,

Ingen røgter Baalets Gløder;

Naar den store Aand han møder,

Slynger Armene han sammen

Over Brystet, og han siger:

Se, her staar den sidste Kriger,

Sidste Gren af Sort-Fod Stammen !



Majsens Brød i Mund er haardt,

Naar ej Tanden mer det tygger;

Gamle Sorte-Fod gaar bort

Til de andre Sort-Fod Skygger.

Paa et fremmed Lands Gebet,

Borte fra Missouris Stepper

Har han Dødens Leje redt,

Slaar han sine Jæger-Tæpper

Om sin visne Kriger-Krop.

Og han ser i Luften op;

Hørte han ej fjernt en Susen?

Lød det ej som Flodens Brusen,

Stammefloden langt mod Nord?

Se, hist staar der friske Spor

Trykt i Græsset langs med Floden;

Dér har Sorte-Fødder været,

Kun én Fod, og Stammefoden,

Vrider saadan ud i Læ'ret,

Sætter Mokkasinensaa!



Men bag Mokkasinen følger,

Her og hist, paa langs, paa skraa,

Spor af Hvid-Mands Støvlehæle,

Spor af dem, som kom at stjæle

Landet fra de røde Mænd.

Som en Brand det vifter hen,

Vælter sine varme Bølger,






Og det svider og det tænder

Og det knitrer og det brænder,

Og med Pinselsdød det ender

For de stakkels røde Mænd.



Eders Ildvand, Eders poxes

Kan faa Bugt med selv en Okses,

Selv en Bison-Okses Liv;

Eders Riffel træffer sikker,

Knald! og straks en Rødhud ligger;

Eders Tale er en Kniv,

Tveægs-Kniv med skarpe Sider; -

Hvo, som paa en Bleg-Mand lider,

Lægger Snoge i sin Seng. -

Ildvand, Smittesot i Flæng,

Bleg-Mands Riffel, Rødhuds Nid, som

Rejstes mod hans egen Broder,

Var den Skovbrand, tændt med Flid, som

Jog os fra Missouris Floder,

Jog den sidste Rest af Stammen,

Jog de faa, som end holdt sammen,

Langt mod Syd til fremmed Land!

Hvide Broder, véd Du det?

Kender Du den lumske Brand? -

Hvide Broder, var det ret? .



Længe før hans Stammes Fald,

Længe før hans Liv mod Høsten

Led, gik Sorte-Fod til Østen

For at tuske sine Skind

Og fornye Fredstraktater.

Og han vandred ud og ind,

Saa' sig om i Eders "Stater",

Lærte drikke Eders Ildvand,

Lærte tale Eders Sprog,

Blev saa vis og blev saa klog,

Kom som Jæger og som Vildmand,

Bort som Medicin-Mand drog.

Eders Wigwams fik han se,

Eders Lejre, Eders Byer,

Hvor man kvæles under Skyer,

Som fra sorte Stene vælter,

Der paa Eders Arne smelter.






Hvordan hvide Mænd sig te

Fik til Bunds han lære kende;

Ildvands-Boder uden Ende

Saa' han pakfuld Dag og Nat.

Squaws greb ham i Armen fat,

Squaws, som om paa Gaden rende,

Hundedrift og Hundenavn.

Han var rundt paa Torv, i Havn,

Saa' dem købslaa, saa' dem handle,

Saa' hvor al Ting, Jern og Skind,

Tæpper, Vaaben, Korn svandt ind,

Saa' det hele sig forvandle

Som ved Trolddom til et blankt,

Skinnende Metalbaand, langt,

Milelangt, en Glimmerslange,

Som fra Haand til Haand i mange

Led sig over Landet bugted.



Ufred nok den Slange frugted.

Overalt hvor Dyrets Ringe

Skød sig frem, saa' Sorte-Fod

- Efter hvad han selv forstod

Og hvad kloge Folk ham sagde -

At en Skygge ud sig lagde

Over Hvermands Blik og Bringe;

Brystet aanded tungt og træt,

Kniven fo'r af Skeden let,

Og de Ord, man oftest hørte,

Som man helst paa Læben førte,

Var ej Kærlighedens Ord.

Nej, man banded og man svor:

"Gud fordømme Dig, min Bro'er!" -

Saadan lød den Talemaade,

Som omBrodersindetspaa'de.



Sorte-Fod saa' roligt til,

Men hans Tanke ør og vild

Tumled om, og ingen Sinde

Kunde ret den Fodfæst finde. -

Naar en Mand paa Gaden rørte

Ved et udhængt Klædningsstykke

Og maaske stak det i Lommen,

Blev han straks, før han var kommen






Gaden ned, af Krigre bastet

Og i Fangelukket kastet, -

Hvis han ikke straks en Løkke

Fik af Hamp om Halsen lagt.

Men hvis nogen havde bragt

Ved et snedigt Rævestykke

En af Brødrene i Klemme,

Saa hans Telt var tomt der hjemme

Og hans hele Klædningsdragt

Tiggerpose var og Krykke:

Saa blev denne Ræv ej bastet

Og i Fangehullet kastet,

Men de hvide Brødre hasted

Med at strømme til hans Telt

Og at rose ham og vise

Ære ham, og ham at prise

Som var han en Kriger-Helt.



Sorte-Fod har gemt det alt,

Alt hvad han fik se og høre,

Alt hvad der blev ham fortalt,

Alt hvad selv han saa dem gøre.

Sorte-Fod blev vis og klog,

Lærte hvordan man bedrog,

Lærte Hvid-Mands List at kende,

Lærte, den var uden Ende,

Lærte af de Kristne slemme

Ting, som ingen Rødhud hjemme

Kender, skønt han kender meget ;

Lærte af den Hud, som bleget

Blev i Tidens Morgengry,

Megen Svig og Snuhed ny,

Lærte alt, som nu han véd, -

Lærte kun ejKærlighed!



Dog, den gamle tier stille,

Stopper Grædeflodens Kilde,

Slukker Vredens Skovbrand ud.

Det var jo den hvide Gud,

Siger Du, som skulde bruge

Rødhuds Stepperne for sig.

Ja, han er en vældig Kriger.

- Hvis jeg ret har fattet dig -






Altid sulten kan han sluge

Mænd og Vaaben, Jord og Guld;

Aldrig bli'er hans Lejr fuld,

Stedse, stedse han beriger

Sine Mænd med andre Stammers

Gods. Ved tændte Wigwam-Flammers

Fakkel finder han sin Vej,

Dræber Mænd og samler Bytte;

Modstand er forgæves Værk,

Bønner er til ingen Nytte,

Underhandling frugter ej.



Ja, den hvide Gud er stærk,

Og den stærke vinder Verden,

Og den hvide Stamme er den

Krigerslægt, som for at sprede

Kundskab om den stærke Gud

Sletter andre Slægter ud.



Og jeg føler Gudens Vrede,

Og jeg føler Slægtens Vælde.

Sorte-Fod formaar ej frede

Om de Ting, som skal forgaa.

Disse Træer vil I fælde,

Plante Eders spinkle Straa;

Dér hvor Urskovs-Fugle funkle

Rødliggrønt i Solens Stribe,

Dér vil Eders Sod fordunkle

Snart hver farvet Solglødsplet,

Og den stygge Røg-Vogns Pibe

Skingre vil sit go ahead!

I vil jage Skovens Dyr,

Dræbe disse stolte Sønner

Af den store Moder Jord,

Plante ud i deres Spor

Udskudssæd fra Eders Rønner,

Giftblomst fra de kvalme Byer. -



Hvis den gamle ej var mæt,

Mæt af Kød og mæt af Dage,

Hvis hans højre ej var træt,

Hvis han Tomahawken tung

Vidste kraftig end at svinge, -






Hvis den gamle end var ung:

Ha! da blev han ej tilbage;

Som et Lyn han skulde springe

Op med Krigre ved sin Side,

Krybe, kravle, snige, glide,

Liste, fare paa de hvide,

Hugge ned og Skalper tage,

Bære Hovedhaar paa Stage,

Hovedhaar af alle dem,

Som har ødet Sort-Fods Hjem l



Men den gamle han er træt

Tomahawken hviler rolig

Ved hans Side. Dødens Bolig

Stirrer stift hans Blik i Møde. -

Et gør ham dog Døden let,

Et faar Kinden til at gløde,

Læben til at smile: Det,

At sit sidste Aandedræt

End i fredlyst Ro han drager,

At de kloge Papegøjer

Hører paa hans Dødssuks-Klager,

At endnu ej Hvid-Mand støjer,

At endnu ej Røg-Vogn brager

Gennem Slyngeplantens Mur,

At endnu sit Kæmpebur

Urskovsstammerne ham bygger,

At de dybe Skovens Skygger,

Fjernt fra Kristenfolkets Byer,

Gemmer ham og Skovens Dyr!"



Og han læner sig tilbage,

Tæppet over sig han slaar.

Endt er Sorte-Fodens Klage;

Men ved Kæmpestammens Bul

Missionæren oprejst staar,

Flytter Haanden til sin Pande,

Stirrer stum og tankefuld

I La Plataflodens Vande.





FORBI!Efter Gieyres Maleri i Luxembourg "Les illusions perdues".



Som Baaden, der sagte glider

Hen ad de blanke Strømme,

Saa svandt med de rindende Tider

Alle hans gyldne Drømme;

Kling Strengeleg dæmpet fra Baaden hid,

Svæv Toneleg mildt imod Stranden, did

Hvor Skjalden, den ensomme, hviler!

Belær ham om Lykkens den flygtige Gunst;

Gudinden er troløs, som hvirvlende Dunst

Hendes Smil gennem Luften bortiler.



Og Strengene klinge og Tonernes Leg

Svæver paa Luftningen baaren;

Hvi lytter Du, Skjald, saa bekymret og bleg,

Og stirrer paa Drengen ved Aaren?

Han leger, den Smaa, med en blomstrende Krans,

Han plukker dens Blade med Smil fra hinanden,

Og drysser dem ud i en flagrende Dans,

Hen over Baaden, bort over Randen!



Han sidder ved Styret, den sorgløse Smaa;

O ja, det er Varsel for Farten.

Og Skjalden han véd jo, hvorhen det vil gaa,

Han kender jo Maalet, hvor langt man vil naa,

Han kender og Tonearten.

Gled ikke hans Baad for den selvsamme Vind,

Den føjeligt viftende Brise?

Og sad han ej saa med det selvsamme Sind

Og stirred mod Lykken, til fast han blev blind,

Og suged i dvælende Aandedrag ind

En Vellugt af Lykke og Lise?

Var ikke de skønne, som sad ved hans Fod,

Og Ynglingeskaren, som rundt om ham stod,

Beredt ham i Sange at prise?

Og troede han ikke, at Baaden var god,

Og aned han vel, hvad der forestod,

Og hvor snart han skulde forlise? -



Han kender det alt. Og dog lytter han til

De bølgende Toner, det vuggende Spil;






Han kender det alt. Og dog stirrer han mod

Den glidende Baad paa den blanke Flod. -



Og Drengen han drysser den duftende Krans;

Aaren i Vandfladen blinker:

O var dog min Sjæl nu saa sorgløs som hans!

Mod Baaden mig Bladene vinker.

De spraglede Blomster, den flygtige Tids

Trofæer, som hvirvles i Kølvandets Bugter :

Jeg bytted dem glad mod min ensomme Strids,

Min Manddoms sildige, høstmodne Frugter! -



Og Baaden derude svinder,

Bliver saa ganske lille;

Hin Sang fra de dejlige Kvinder

Tier paa Læben stille;

De blussende Ynglinger skimtes ej mer,

Ej Blomster, ej Blade den ensomme ser,

Som sidder paa Stranden tilbage. -

Op Skjald! Du fik jo den Mægtiges Røst;

Lad Sorgerne blive til Sang i dit Bryst;

Sæt Musik til den ensommes Klage!


KRIGSBILLEDER




Kvæle vil jeg min Klage,

Sluge den Sorg, der vil hulke sig frem;

Tilbage i Tiden, tilbage!

Ej sidde paa Vagt ved det klynkende Selv,

Som en Hund, der bejamrer sin Herre!

Hej, frisk over Sagaens Slette,

Hvor de fornstore Skygger færdes!

Jeg vil se paa den blodige Trætte,

Jeg vil styrkes og fæstnes og hærdes;

Jeg vil lytte, naar Krigsluren gjalder,

Jeg vil lide med andre og bløde med dem: -

Højt hædres den Kæmpe, som falder,

Højt Helten, som vender med Sejren hjem.






I.



Fra den store nordiske Krig.

Der slingrer en Smakke af Sted over Sø,

En kummerlig Prise for kræsne Korsarer;

Hej Sporhunde, puds dog det flygtende Vildt!

Det bereder Jer tusinde Farer.

Der flygter en Løve ad Sverige til,

Hvor ingen dens Ankomst venter,

Der sættes med Smakken en Krone paa Spil; -

Det er Kongeløven nede fra Bender.



Han reves med Sachser, med Russer, med Tyrk,

Hans Kløer har efterladt arrede Mærker,

Det halve Evropa har blødt for hans Tand,

Og endnu det i Vunderne værker.

I vældige Spring gennem Verden han fo'r;

Nu længes han efter at vide,

Hvorledes det staar med den fædrene Jord; -

Det er visselig ogsaa paa Tide.



Der hjemme der ser det kun sørgeligt ud,

Man lever ej højt just af Herrens Sejre;

Ved Barkbrød og Valle den Bondemand surt

Bereder sig Julen at fejre.

Han, Stenbukken, red vel Hr. Rantzau omkuld,

De Træskomænd vidste at ride,

Men, Tab eller Sejer: At Krig ligefuld

Er Krig, det fik Menigmand vide.



Naar Ungdommen rives til Fanerne bort,

Og Pøike og Pige kun lades tilbage,

Hvordan skal da Markerne give os Frugt?

Det gi'er Gamlingen brødløse Dage.

Naar Sønnerne slagtes derude i Flæng

Paa Krigens vildene Scene,

For hvem skal da Ungmøen rede sin Seng?

Og hvorfra skal vel Stammen faa Grene? -



Det mumler derop fra det sortnende Dyb,

Hver Bølge, som skummer fra Sverig, fortæller,

At Folket er slaget med Vabler og Saar

Af Krigens brændende Nælder:







Kom hjem, Karl den tolvte, at læge vor' Saar,

Kom hjem, for vor Helsen at fremme;

De Slag, som en Konge der udenvælts slaar,

De svier til Folket derhjemme! -



Det mumler og klager og truer derop

Fra Bølgen, som bort gennem Natmulmet skummer. -

Han lytter, mod Rælingen lænet, dertil,

Og hans Kno sig om Sværdfæstet krummer:

"Lad klynke de Kællinger; er jeg først dér,

"Saa tier vel nok deres Mukken!

"Jeg stamper af Sveriges Jordbund en Hær,

"Om jeg saa skal tå' Drengen i Vuggen!"



Han kaster med Nakken, den høje Gestalt,

Han kryster sin Kaarde, saa Knoerne knage:

"Nej, nu skal just Dansken faa Nemmelse af,

"At Kong Karl han er kommen tilbage!"

Saa slænger han ned sig med Panden i Haand,

Og Billede Billede jager

Der inde i Krigsgudens rastløse Aand

Som Tordenbygers Glimt over Ager.



Og Smakken den slingrer af Sted over Sø,

Mens grublende Løven har strakt sig paa Dækket;

Han kan ikke sove, vel tyvende Gang

Er af Bølgernes Bulder han vækket:

"Du Styrmand der henne, sig, faldt der ej Skud ?" -

"Nej, det er de brummende Vover;

"Vi slipper vel over - saa hjælpe os Gud -

"I Kvæld Peder Wessel nok sover!"


II.Hærbwd.



Hærbud udgaar. Bondetrællen

Slæbes op til Godsets Gaard;

Sporeklirren, Piskesmælden,

Lænsmands-Tale hæs og haard:



Træk i Tøjet, Hundskanallie!

Kæften i! og Ryggen ret!

Kongen kalder til Bataille

Rytterpallask som Musket!



Ser Du Klingen blank og hvas !

Stik din Klo i Hæftets Bukkel;

Er ej Klingen dig tilpas,

Skal den danse paa din Pukkel



Kryb i Kongens Staal-Kyrads!

Saa i Sadlen! spor kun Mæren!

Er ej Tingen dig tilpas,

Skal Du spændes krum i Fjæren.







Du er just en "Dansk-Fortræd" ;

Stærk i Lænden, dygtig Bryste-

Vidde. Rask, til Hest! Af Sted! -

Jeg skal nok din Kvinde trøste! -



Og en Hær der samles fluks.

Ingen Ynk og ingen Naade;

Kalveskind og Hær-Instruks

Spørger ej om Bondens Baade.



En og tyve Tusind fast

- Samt Kanoner og Petarder -

Er den Hær, som, Huj og Hast,

Samlet sammen i en Fart er. -



Kongen ser fra Ramløs-Aas

Over Skaanes hvide Trakter,

Og han følger Vindens Kaas,

Og det stille Sund betragter.



Over Sundets Stribe ligger

Vintrens Bro til begge Sider,

Haandsbred-tyk, for Færdsel sikker,

Som i Karl Gustafs Tider.



"Bar den ham, saa bær' den mig !

Cæsar kender Cæsars Lykke;

Svensken gaar den lige Vej,

Blæser Farerne et Stykke."



"Broen er med Bjælker lagt,

Istap-Søm den sammenholder,

Og ved Broen staar paa Vagt

En Nord-Ost, som streng og kolder."



"Fætter Fred'rik! tag dig Vare;

Hører Du, hvor Vægtren blæser,

Blæser mod dig Frost og Fare,

Koldbrand i de danske Næser!"



"Fætter Fred'rik, mærk mit Ord;

Nu er Svenske-Bjørnen ude!

Snart Du kende skal dens Spor

Udenfor din Fensterrude."



" Mod dit Fenster vredt den stormer,

Spiler op sit røde Gab:

Saml kun dine Uniformer

Fra dit tyske Klædeskab!"



"Den skal rive dem i Stykker,

Æde op med Hud og Haar

Uniformer og Parykker,

Naar den Kløer i Skabet slaar!" -



Og bag Kongen blinker det;

Tyve Tusind svenske Hænder

Med Pallask og med Musket

Gnister over Sneen sender.



Men i Luften højest oppe

- Dérhvoringen Cæsar rækker-

Søndenvindens Fortravs Troppe-

Deling imod Norden trækker.


IIIUlrik Kruse.



Saa slog Nordosten til Tøvejr om;

Kong Karl er frygtelig at skue.

Til Side, kom ikke den rasende nær!

Der staar paa hans Pande et draget Sværd

Og et Dødshug i Øjnenes Lue. -







Saa faldt Kong Karl i Norrige ind.

I Høland han grumt husered;

Som Stenen, der flyver fra Slyngens Baand,

Saa sused han frem med sin Klinge i Haand

Og Fjenderne fælt massakrered.



Som Haglvejr rasled hans Ryttere frem;

Kong Karl i Rækkernes Spidse.

Det dundred som Torden, det slog som Lyn :

Da klared det op over Kongens Bryn,

Og Øjnene smilte tilfredse.



Han løfter i Bøjlen sin Tre-Alens Krop;

Til Støvlerne klæber Skabrakken:

"Saa bliver dog Lykken mig ligevel huld,

Nu rider vi samtlige Norrig omkuld

Og ta'er Dovrefjeldet i Nakken!'1



Og Sporen klirrer og Hornets Klang

Slaar op under Bjergelide.

Men Sten kan lægges paa Styrkens Vej; -

Af Sten har gamle Norrige ej

Saa faa, det fik Svenskerne vide.



Hr. Ulrik Kruse, den Oberst bold,

Han rider blandt sine Dragoner.

"Nu synes mig Fjeldet har faaet Røst,

Det skingrer fra Syd, det skratter fra Øst,

Det er svenske Hornenes Toner."



"Hvad mener I, Karle? det var dog Spas

At bie her paa Musikken?" -

"Ja nok" var Svaret. "Som Obersten vil;

Naar vi saa faar Lov at slaa Trommen dertil

Med Sablen som Trommestikken!" -



Og Svenskerne frem. Og de red dem en Dans

Hen over de mosklædte Stene.

Da tav Trompetens hoverende Klang,

Men Trommestikkerne lysteligt sprang,

"Se det er Musik, skal jeg mene!" -



Tre Gange i Rad gik Svensken paa,

Og tre Gange gik han tilbage.







Saa kom der Forstærkning, og saa gik det galt;

Dragonerne fik sig den Trommen betalt,

Og Hvirvlerne blev kun saa svage.



Hr. Kruse har kastet Pistolen væk,

Men Klingen i Næven er groet.

"Naar Ornen er hidset, saa bider dens Tand; -

Der slog jeg af Sadlen den femtende Mand;

Tæl efter, om ej I vil tro'et!" -



De sætter imod ham med Stød og Skud,

Han svarer med Slag, saa de dingler;

Men Obersten bløder fra Finger til Taa,

Hans Sværd er forhugget, hans Arm ligesaa,

I Sadlen hans Kæmpekrop svingler.



"Nu redder Jer, Karle, saa mange I kan,

Mens Tid er og Rygvejen aaben!

At lade Jer tage, det var dog en Skam,

Her holder Hr. Kruse, lad Svensken ta' ham,

Nu kan han dog ej føre Vaaben!" -



Med tyve Dragoner den saarede Mand

For Kongen man bringer i Teltet.

Og Kongen betragter den fangne stift,

Betragter hvert Saar, hver gabende Rift

Og den tomme Skede i Bæltet.



Og spænder sin egen Kaarde fra Lænd

Og stikker den i hans Bælte.

"Det er jo en Djævel, man har mig bragt.

Hvor turde Du slaas mod slig Overmagt

Af Haltekonningens Helte?" -



"O Sire, tilgiv, men den eneste Fejl

Var den, at vi ikke var flere.

En Haandfuld til, og det kunde vel sket

At Kongen som Gæst vi hos os havde set,

Atvihavde haft den Ære!" -



Og Kongen han farer med Haand over Bryn.

"Nu, det maa jeg sandelig sige!

Den norske Dyst bliver lovlig svar,







Det spaar jeg, om Fætter Fred'rik har

Ret mange af dine Lige!" -



Hr. Ulrik smiler. "Ja, mange der er,

Og jeg tør kun ringest mig regne." -

"For Tusind! Da skal man faa sande mit Ord,

At Færden bli'er farlig og Dysten stor,

Naar denne er en af de klejne." -


IV.Anna Kolbjørnsdatter.



Nordrehoug hedder den Præstegaard;

Dér er Mester Ramus Præst,

Kendt med de skiftende Seklers Bog

Saa vel som den hellige Læst;

Svagt dog skinner det granskende Lys,

Som blussed en Gang saa herligt;

Nu plejer hans Hustru ham kærligt; -

Da faar man om Svenskerne Nys:



Øverste Löwen af Karl er sendt

At brandskatte Drammens Lehn,

Snart kan vi vente Fjenderne her,

Thi Svensken er ikke sen!

"Frelse os Gud fra Vold og Fortræd;

Men gaa nu min gode Kvinde:

I Sygekammeret inde

Er ikke længer dit Sted!" -



Anna hedder den Kvinde god,

Og Kolbjørn var hendes Fa'er.

Flinke Forældre i Fredrikshald

Fostret det Børnekuld har.

Mod de suged fra Moderens Favn;

Stærke er Stammens Grene:

Af Brødre er Peder den ene

Og Hans er den andens Navn.



Og Aftnen lægger sig ud over Land.

Fru Anna har alt beredt;

Ventende staar hun med vaagent Sind,

Men endnu er Fjenden ej set.







Dog hys! det kommer som Uvejrets Sus,

Det rumler og rasler derude,

Og Præstegaardshundene tude. -

"Saa, nu har vi Svensken i Hus!"



De tramper i Gulvet, de skæggede Mænd:

"Hej, frem med Krus og med Fad;

Krigsfolk, véd I, har tørstig Hals

Og Manddom trænger til Mad.

Findes vel ogsaa en Pigelil,

Som ej er saa knibsk som Fruen!"

Saa tumler de om i Stuen;

Fru Anna ser roligt dertil:



"En Krigsmand, selv om hans Sult er stor,

Er først dog og sidst Kavaler;

Og I, Hr. Øverst, saa vidt jeg véd

Kan holde Justits i Kvarter !

Min Pige, Jert Mandskab gantes med,

Maa bort for Bagværk at købe." -

"Nu, saa lad Kvindfolket løbe;

Vi kysser Jert Krus i dets Sted!" -



Og Sablen lægger man over Knæ

Og snører sin Bugrem op,

Saltmadsbider og Mundgodtsslurk

Man slaar i den slunkne Krop;

Man drikker til Pæls paa al den Tort,

Hr. Øtkens Dragoner skal lide. -

Da vinker Fru Anna til Side

Sin Pige: "Nu skynd Dig bort!



Saa flinkt, som Fødderne bære kan,

Du løber til Lensmanden hen,

Han vare de Stenske Dragoner ad,

Og Du er her straks igen.

For Bavne og brændende Blus i Gaard,

For Svirmaal i Hus skal der sørges;

Før Morgnen gryr skal det spørges,

At Svensken sin Davre faar!" -



Den tyske Hr. Oberst Øtken er

Til Sten med Dragonerne sendt;







Folkenes Mod er den norske Slags

Men Chefens kun lidet bevendt.

"Og sig mig, Hr. Lensmand, hvor mange der er,

Og om vi vel Vejen finder?" -

"Vejen er klar. Af Fjender

Faar I vel tre til hver!"



Hr. Øtken stryger og stryger sit Skæg,

"Det ser mig for broget ud!"

Da letter Thor Hovland fra Bænken brat

Saa stor og saa stærk som en Stud.

"Og vil han, Hr. Obersten, ikke gaa,

Saa faar det nu blive det samme:

Vagtmestren gør ham til Skamme;

Kom Karle! Hvad venter vi paa?"



Saa rider de Stenske Dragoner af Sted,

Thor Hovland fører dem an,

Langs over Lien i Snørkler og Sving

Mod Præstegaardsbavnens Brand.

Vidt fører Vinden de larmende Raab

Fra Svenskernes lystige Skare;

Vagtmestren smiler: "Tag vare

Paa Øllet! Vi tømmer Jert Stop!" -



Øverste Löwen med blussende Kind

Skraaler til Anna hen:

"Øllet er vakkert og Sulet er bra',

Mennaarkommer Ternen igen?"

Tværs over Gulvet han vaklende gaar

Og vinder om Fruen Armen, -

Da klirrer Vindueskarmen!

Thor Hovland der udenfor staar.



"Djævlen i Helved! Forræderi!

Op svenske Soldater, op!"

Da lysner de norske Dragoners Sværd

Imellem den ravende Trop.

Kalken flyver fra Væg i Vraa

Og Kuglerne Loftsbjælken pløjer;

Dragonerne syn's det er Løjer,

Men Svensken han syn's ej saa.







Ud fra Stuen, i Gaarden ud

Vælter sig Kampens Flod,

Mændene bliver til Hakkemad

Og Møddingspølen til Blod.

Han, Thor Hovland, hvor Striden er størst,

Af alle er let at kende;

Han fører et Sværd tvehænde

Og vejer ej Hugget først.



Og Skud og Bulder og hvinende Skrig. -

Saa strækker Hr. Löwen Gevær.

Thor Hovland ser mod den gryende Dag

Og tørrer det dryppende Sværd.

Men Anna fører ham ind i Hus

Og bænker ham højbords i Stuen.

Dér sidder han jævnbyrds med Fruen

Og tømmer sagtmodig sit Krus.


V.Jakob Værn.



"Naar Fjenden falder i Landet ind,

Er hver en Borger Soldat,

Kræmmer og Gaardskarl maa ud for Haanden,

Alle maa staa ham parat!"

Det var et gævt, et kolbjørnsensk Ord,

Og Kræmmeren Jakob Værn han svor,

Det Ord skulde blive hans Lov.

Thi samled han sig fra den nære Skov

Et Frikompagni til Landets Behov.



Savbrugs-Karle med fattig Forstand,

De kendte vel knap et Gevær;

Men Bøssen kendte Hr. Jakob fra Grunden,

Og indeksercerte sin Hær.

Han lærte dem lade og tage paa Korn

Og løbe i Kæde til Takt af et Horn,

Han lærte dem navnlig at staa.

Men de, som forstod det, de var kun faa,

Og disse igen var kun saa som saa.



Saa lægger han sig i Dækning ved Rø.

"Nu, Karle, passe I paa!







Naar Fjenden kommer, saa véd I Instruksen?" ...

"Javel, Hr. Kaptejn; vi skalstaa!" -

Og Fjenden han kommer og stiller sig op,

Det er en forsvarlig, en sluttet Trop;

Hr. Jakob mønstrer sin Hær:

"Naar Fyr! jeg raaber, saa skyder enhver

Og lader igen, om han Livet har kær!"



Den første Salve, de Frifolk skød,

Den lysned i Svenskernes Flok;

Røgen den daler og Røgen den letter,

"Fordømt! jeg tænkte det nok!"

Ene tilbage Kaptejnen blev,

Frikompagniet sit Fripas skrev,

Skrev sig sin egen Forlov.

De fjæled dem ind i den nære Skov;

Den Spøg var Kaptejnen temmelig grov.



Han dukker paa Sned over Gærdet frem,

At høre hvad Svensken vel si'er.

Den Salve den var dem saa svær at fordøje,

De summer som svovlede Bier.

Da springer Hr. Jakob i Mandshøjd' op

Og svinger sin Kaarde fra Gærdets Top

Og raaber saa højt han kan:

"Andet og tredje Geled læg an!" -

Og Svensken forsvinder til sidste Mand.


VI.Karl for Frederikshald.



Det brøler og brager om Frederikshald

Med buldrende Drøn, med raslende Knald,

Med Stykkernes Jern, med Musketternes Bly.

Ve Eder, Normænd, ve Eders By!

Ve Eders Fæstning, den staar for Fald!

I Fjor maatte Karl med Skammen gaa,

Nu ser I ham atter for Fæstningen staa,

I ser ham med tredive Tusinde Mand;

Hvor er I nu, Brødre Kolbjørnsen, hvor?

Oberst Landsberg, holder Du Stand? -

Alt er beredt og hver Mand staar,







Staar som et Fjeld paa den Plads, han sattes,

Modige Kvinder og Børn ej fattes;

Krummede Oldinge, Tjenestepiger,

Alle standhaftige, ingen viger.

Borgeren bider fra sig i Nøden,

Han slaas som Soldaten, og begge til Døden.



Hvo Armen hviler, han er en Kujon!

Ingen Tøven, til Arbejd alle.

Hunger og Kvæstning, men ingen Pardon;

Vi kender kun: staa eller falde !

Og selv om det hedeste Helvede spyede

Sin Ild over Byen, ej Borgeren flyede.



Her stod vor Vugge, her graves vor Grav,

Paa Borgerens Liv har Byen Krav,

Men hvad har vel Svenskekongen?

Hvi kommer han her med Vold og Brand,

Hvad vil han herinde i Norges Land,

Hvad Ret har han mer' end en Røver? -

Panden vi paa ham kløver,

Om ellers vi kan komme til! -



Og Nat og Dag det fortvivlede Spil

Med Livet til Indsats og Livet at vinde;

De hærges i Byen derinde,

De falder paa Fæstningens Volde.

Men stejl som Volden er Hjertets Trods,

Brystet bølger som Vintrens Fos,

Og Øjnene true saa kolde;

Hvor Foden sattes, dér Foden glider,

Hvor Kroppen knæled, dér Kroppen sig vrider,

Hvor Fanen svinged sin søndrede Klud,

Dér slukkes de bristende Blikke ud.



De graver og grøfter i Jorden derude,

Hvor Kuglerne hvine og Kuglerne tude,

De aabne saa en Parallel, saa en anden,

Flettede Kurve paa Brystværnsranden,

Økserne blinker, Kaarden den peger:

Herhid med Kanonen! I Retning den bringer!

Lavetterne saa og saa mange Streger! -







Med Slag over Ryggen Konstablen man tvinger:

Nu Lunten af Svovl i den sværtede Finger!

Til Fænghullet med den! - Ha Skuddet var godt !

Vi knuser til Slut dog det Borger-Komplot! -



Og Dagen tager saa hastige Skridt,

Som havde den set paa det Syn for længe.

Decemberskumringens Skygger sig trænge

Belejrerne og de belejrede midt

Imellem, og Skydningen standser.

Som Havblik, der forud for Stormen gaar,

Saa tier det fra de forskudte Skanser;

Lænet til Løbegravsbrystværnet staar

En Skikkelse uden Kyrads og Panser;

Opkrempet Hat og langskødet Frakke,

En Skikkelse, kendt fra saa mangen Attaque,

Fra Sachsernes Høje, Tatarernes Sletter,

Døbt i en Dyst med de svenske Bjørne,

Revet til Blods af de russiske Ørne,

Hed som en Jøkel ved Sværdenes Kryds,

Kold som en Klippe ved Kvindernes Kys.



Og Skikkelsen skarpt imod Fæstningen retter

Et Blik, som bryder hver Skumrings Skranker.

Som Lynglimt farer de rastløse Tanker;

Og Brynene sitrer og Panden grunder,

Og Øjnene smiler: "Mod Enden det stunder!" -



Sekunderne gaa, Minutterne med.

Hvem vejer Sekunden, hvem kender Minutten?

Foroverbøjet, paa samme Sted,

Ligger et Lig paa Redouten.

Hjertet staar stille, Læben er stum,

Hvad huses vel nu i Tankernes Rum?

Døden er tavs, men Sagnet har Ord :

Nu segned den stolteste Helt i Nord!





LÆGEN PAA VALPLADSEN



Det store Slag var slaaet. Nattens Slør

Medlidende var sænket over Sletten,

Hvor Dommen afsagt var - af Folkeretten,

Og hvor Eksekutionen var forbi.

Den store Slagmark sov, indhyllet i

Det Tæppe, Nattens Hænder naadigt bredte; -

Saa løfted Maanen sig, og strakte varsomt

Sin Lygte frem, og kigged over Valen,

Hvor Piberdrengen laa ved Generalen,

Hvor Rytterhingsten og et Teltvognsæsel,

Krudtkarrer, Viktualietrænets Vogne,

En Tønde Saltkød og en Mitrailleuse,

Geværløb, sprængte Trommer; Kaardefæster,

Blodtunge Uniformers møre Pjalter,

Og mørkes, uransagelige Rester

Af Dagens smykte, kraftige Gestalter, -

Kort sagt, et Kaos laa som strøet i Blinde,

Og saaret sov hos død og Ven hos Fjende.



Og Maanen skifted Farve. Bleg og mat

Den sank tilbage med et svagt: Godnat! -

I uvist Lys, saa blegt som Maanedisens

Laa Sletten ved Sedan og Mezières.



Hen over alt laa Nattens tætte Slør,

Et Enkeslør, af Taarer gennemvædet;

De vaade Flige strøg ud over Marken,

De rørte ved de faldnes Bryst og Pande,

Og hist og her sig aabned mat et Blik,

Og Haanden søgte Saarets svuldne Rande

Og stemmed Blodets lunkne Strøm tilbage;

De slappe Knæ-Led friske Kræfter fik,

Man raved op; - for nogle slog det Klik,

De tumled atter med en halvkvalt Klage, -

Men nogle humped svinglende sig fremad,

Og Blikket søgte: Brødre, Lejren, hjemad.



Hist sidder en, en Skygge af en Helt

Og dog en Helt endnu, af Døden mærket.

I Gaar han ridsed ind paa Ærens Skjold

Sit Navn med dybe Træk, med Staalets Griffel.






En blodstænkt Tue, Rest af Skanseværket,

Er Heltens Sæde; støttet paa sin Riffel,

Bagladsgeværet, sidder han alene;

Og medens Blodet siver, Livet svinder,

Han sænker Blikket mod den vilde Scene.



Han gyser. Saadan gøs han ej i Gaar

Da vildt han fægted, da Granatens Splinter

Ham brændte ind i Kødet, da hans Laar,

Hans Ynglinglegems Støtte blev ham knust.

Da var han end af Slagets Drik berust;

Men nu er Slaget ovre, Rusen med,

Dødsgru og Smerten kommen i dens Sted.



Hvad frygter han? Han lærte jo dog alt

I Skolen, at med Livet Livet ender.

En død Mand bliver død og kan ej hævne

Paa Livet det, som Livet fra ham tog.

Og dog: det er som Skygger om ham jog,

Forskudte, sønderbrudte, sammensunkne

Og dog saa feberiltre Skyggesyner.

De strækker mod ham røde Fingerstumper,

De puster paa ham med en blaalig Kinds

Vejrløse Mund, de gyder i hans Saar

En Vædske, - o, det svider, det fortærer,

Og Helten stønner hult og Tænder skærer.



Det er saa nemt at være Helt, naar Slaget

Med fuld Musik fra Bøsser og Kanoner,

Med Hurraraab og Skrig og Hornets Toner

Opstylter selv den sløve paa Koturnen.

Men Natten efter! - det er noget andet;

Blandt Lig et Liv endnu, som blev forbandet

Af Træffets Tærningkast til her at dø

Tomme for Tomme som ved Foraarstø

En Snemand svinder; - det er ikke nemt.

Da er det Alvor; Slaget var kun Skæmt.



Der kommer Lys. Gud være lovet! Her!

Kom hid og hjælp! Om Venner eller Fjende,

Mig lige meget, blot jeg atter ser

Folk, Kød og Blod, og ikke disse blinde,

Marvløse Skygger, som omkredser hver






En lidende, der blev tilbage, ene,

Med Liv endnu, paa Dødens øde Scene!

Og Lygten viser Ambulancens Tegn.

Den peger rundt paa Dødens tavse Klynger,

Der hegner om de blodbestænkte Skanser.

Og Lyset synes ræd at skrumpe ind;

Ved Genferkorset klamrende det standser,

Ved Genferkorset paa de hvide Bind.



Men mellem Lygten og Soldaten staar

En Skikkelse. Nu bøjer den sig fremad

Og Kappefligen rask tilbage slaar.

Uniformert, men intet Ordensbaand;

Der funkler ingen Kaarde i dens Haand;

I Ordensbaandets Sted om Brystet hænger

Bandager, Bind, Charpi for dybe Flænger;

Den bukker dybt sig ned og i sin Haand den

I Sablens Sted fremstrækker Kugle-Sonden.



En Feltkirurg. I Kunstens Sold en Hverver

For Livets Legioner blandt de døde.

Hvad kunde vel af rædselsfuldt ham møde,

Som mægted ryste disse faste Nerver?

Og dog, et Syn - det værste nok - ham rammer.

"Min Søn! skal her vi mødes ?" tungt han stammer.



Soldaten kender ham. Et Øjeblik

Det var, som skulde Mødets bratte Gru

Den svage knække. Men i næste Nu

En Ild af Ungdomstrods i Øjet stiger,

Han kryster fast Geværet og han skriger:



Ulydig mod dit Bud jeg ligger her,

Men for det rette greb jeg til Gevær,

For Sandhed, Æren og for Fædrelandet.

Hver Kugle, jeg i Fjendens Rækker jog,

Hvert Kolbeslag, jeg i hans Pande slog,

En Part af Skylden imod Dig borttog; -

At Æren frelser, det har nu jeg sandet! ...



Ti, Dreng, med Æren! Lærte Du da ej,

At Æren paa en Slagmark ligger under?

Kun den med Ære staar, som Slagets Vunder






At læge søger, ikke den, som mætter

Det vilde Dyr med gyselige Retter.

Jegstaar her som en Tjener af min Kunst,

Min Videnskab, og ej jeg tror omsonst

Har jeg mit Herskab tjent, af ringe Evne.

MenDu!Jeg véd ej Ord, som ret kan nævne

Det Herskab i hvis Sold Du skamløst tjener.

Jeg staar her som en Menig i de Rækker,

Der vied deres Liv til alles Vel

Og Sot og Nød med Lindrings Kaabe dækker.

Du ligger her som Livets Ødelægger,

Du dør som den, hvis Liv var: slaa ihjel!



O planløst Værk som Barnets Tidsfordriv I

I mejer Hundred ned. Betænk: ét Liv,

Hvad er det for en Sum af rige Kræfter!

Tag Mandens Billedbog og slaa den efter.

Det første Blad: den blege, svangre Moder,

Med Livets Spire, Frugten under Hjerte;

Saa Ængstelse og Vé og Fødslens Smerte,

En navnløs Fryd om end en navnløs Liden.

Og Barnet, som nu vokser frem i Tiden;

En Sum af Moder-Omhu, Savn og Pleje,

Omskygt af Røgt og Haab paa alle Veje.

Og Drengens Opvækst og hans Læreaar,

Indtil den friske Yngling for os staar,

Den frodigt spirende, den grønne Vaar,

Hvor Læben dunes og hvor Pulsen slaar.

Fornyet Haab og Sorg, Resignation

Og Studier, Attraa. Ud i Livets Rige,

Hvor Lykken vinker, hvor den unge Pige

Med Anelsernes Rødmen paa sin Kind

Vil lukke ham i Mandens Eden ind,

Vil synge Slægtens Sagn for ham paany, -

Og saa: - et Skud; for fire Penning Bly!



Er Verden slet: - I gør den ikke bedre.

Men er den, som jeg tror, af Udspring god,

Hvi drive den tilbage Fod for Fod

Mod Sumpen did, hvor vore vilde Fædre

Halvnøgne omkring Offerstenen stod

Og lo, naar Kniven røg af Fangens Blod?

Paa Ret Du raaber og dengode Sag,






Du fægter for! Ak, se derovre bag

Det næste Gærde ligger der - en Fjende.

Han fægted ogsaa for den gode Sag.

ForRettenligger han nu Lig i Dag! -



Nej, vil Du stride for den sande Ret,

Ej den, som skreves i et Kabinet

Af tvende Fyrsters kolde Ekscellencer,

Saa riv Kokarden dér af din Kasket

Og se ud over Uniformens Grænser.

Vil Du for Sandhed kæmpe, saa se til,

Hvor Underfundigheden driver Spil

Med Folkehaabet og med Folkenøden;

Kæmp for de svage, kæmp for den, der vakler,

Giv Villie dem, der venter paa Mirakler,

Kast Overtroen ned, hjælp op de syge,

Lad hine Talemaaders Dunster stryge

I samlet Trop for Videnskabens Svøbe;

Og maatte Liv Du med dit eget købe,

Saa giv dit Liv for Sandheds gode Sag,

Men slaas ej som en Vild - som her i Dag! -



Han vinker. Ambulancen nærmer sig.

Den blødende man løfter op paa Baaren.

Og Lægen underbinder varsomt Aaren,

Mens Ambulancelygtens milde Skin

Belyser Tegnet paa de hvide Bind.


DA TAAGEN SÆNKED SIG



Da Taagen sænked sig, da gled det bort,

Hvad forhen straaled, hvad jeg nu kun aner

Som bag et Slør, hvor Duggens Taare baner

Sig Vej, og Vinden dæmper sin Akkord.



Et Taagelandskab. Alt det nære haardt,

Det fjerne visket ud som Pjalte-Faner,

Der svajer i en Hvælving over Ahner,

Hvis Navn er glemt, hvis Ben er smuldret bort.






Er det en Kirke her? staar jeg blandt døde? -

Jeg synes høre Skridt fra disse Haller,

Hvor ingen levende sin Fod har sat.



Jeg lytter. Stemmer lyde mig i Møde;

Jeg spørger bævende. Og Svaret gjalder :

Du lever jo; tænk ej paa os; tag fat !


MED HØJ HORISONT




Saa tog da den jublende Dag Reisauss

Med alle de glade Svende;

Den muntre Time, det friske Minut,

Hele den frejdige Kæde blev brudt,

Og det før min Sang var til Ende;

Jeg havde beredt dog en Afskedssmaus,

Sat alting saa dejligt i Scene. -

Men nu er det bleven forsilde,

Jeg sidder saa ganske alene

Og alt er saa underligt stille.



Jeg føler, som var jeg en Antikvitet,

En Rest af en svunden Verden. -

Det er en besynderlig Følelse, den :

At tro med sig selv, at man gaar igen

Og spøger ... ak Spøgen, hvor er den? -

I Godtfolk! har ingen min Munterhed set?

Den kom mig saa brat af Hænde;

Nu sidder jeg her ved Skrænten

Og grubler forgæves paa denne

Gaade med Eller og Enten.



Dybt nede paa Stranden gaar Havet til Ro,

Men Bølgerne røber dets Drømme;

Det drømmer et Sagn om et kostligt Klenod,

Som kastedes bort i den dybe Flod,

Og svandt med de rindende Strømme. -

Her oppe ved Skrænten er Ensomheds Ro,

Stilhed til Eftrtanke.

Over Fjernets vidtstrakte Slette

Gaar Blikket foruden Skranke; -

Mon her jeg kan Gaaden gætte?







Ked af at lyse for Menneskets Færd,

Udbrændt i Hjernen af al denne Gløden

Synker nu Solen saa træt og mat

Som en Menneskesjæl i Døden.

Hvor mange var vel den Lykke værd

Af Solens Smil at beskinnes?

Hvor mangen fik vel af Livet lært

At blive ved, hvad der en Gang var ham kært? -

Tallet vil snart kunne findes.



Og synker Du nu, Du Sol saa træt,

Ked af din frugtesløs daglige Gerning,

Saa husk dog, at Mennesket raader ej selv

Over Skæbnens rullende Tærning.

Livet er ikke saa regelret

Som adskillige Folk vil vide,

Lykken er lagt paa et Spillebræt,

Tærningen viser sin sorte Plet,

Kastet er: le eller lide.




Det bærer forbi mig med Bølgernes Brusen;

Længst er Dagen svunden.

Det bryder mod Brinken med Søvindens Susen:

Nu kommer Natten, Gengangerstunden,

Nu skal der spørges, har Svar Du rede?

Søger Du mig, da skal Du ej lede!

Her skal jeg tage en mandig Dyst

Med Nattens Syner ved Havets Kyst!




Dagen var solklar, Fuglene sang

Fra Skoven, fra Marken, oppe og nede:

Stands nu din ensomme, vejløse Gang,

Søg dig som vi en Rede!

Dagen var smykket med Krans og Flag,

Jublende toned det festlige Lag,

Søg Ro, søg Ro

I Redens Bo !-

Dagen er omme, Sangen er endt,

Fuglen er fløjet af Reden.







Kendte Du den, hvorom Fuglen sang?

Det sitrende Øjelaag søger mod hende;

Brystet i Dønning, og rejst en Gang

Maa Spørgsmaalet frem sig finde.

Lagde hun ikke sin Haand i hans?

Gik de ej frem i den frejdige Dans?

Spil, Spillemænd! spil!

Det gaa som jeg vil! -

Dansen er omme, Spillet er endt;

Men Genlyden bliver ved Skrænten.



Ja Genlyden bliver fra Festens Tid;

Den lægger sig hos mig og nynner sin Vise

Og dækker som Ven af yderste Flid,

Hvad Vennen maatte forlise.

Venlige Toner fra Glædens Dag,

Varige Lyde fra Festens Lag:

Kling, Genlydsklang!

Løft dig i Sang!

Dagen og Dansen og Spillet er endt,

Nu faar vi synge for Resten.



Nu faar vi synge, som ingen Tid

Vi sang, af yderste Magt og Formue,

Skabe os Værker af Kunst og Flid,

Som Gengæld for Solens Lue;

Døde hun ogsaa som Sangerens Viv:

Herskal hun leve sit andet Liv.

Bryd Fremtid frem,

Byg hendes Hjem!

Nærheden fjerner; i Fjernets Glans

Straaler hun for os paa Skrænten.




Som ingen har Ord

For Nattens Skønhed,

Hvad enten den straaler

Stjernefunklende

Eller den hviler

Tyst som Barnet

Bag Vuggefangets

Sænkede Forhæng



Som ingen har Toner

For Maaneglimrets

Hvisken med Strømmens

Sitrende Vover,

Eller for hine

Suk, der iler

Aandeagtige

Dagen forud -:







Saa nævner ingen

I Ord eller Toner

Hine Tider,

Hvor Kvindeøjet

Rummed en Verden

Af Nattens Skønhed

Ud over Maalet,

Menneskegrænsen.



Men den, der suger

Som Sivet Maanens

Hvisken med Strømmen

Og drikker som Luften

Nattesukket: -

For ham er den kommende

Dag en Lidelse,

Solen en Bøddel.



Og den, som elsked

Saa højt en Kvinde,

At Sjælen hastigt

Svang sig mod Grænsen

Og Menneskemaalet

Overskredes, -

Han finder sig snart

Som Betler ved Døren.



Dog, har han, skønt Betler,

Den stoltes Styrke,

Saa rejser han sig

Med Ryk fra Døren,

Skærer af Kaabens

Pjalter en Kittel

Og drager standhaftig

Resten af Vejen.



Det var, som stirred et Øjepar

Imod mig fra Natten der ude :

Hvi glemte Du mig?

Hvi tog Du en Vej,

Som førte saa langt, saa langt i det fjerne? -

Jeg skærmer mit Øje, jeg søger at værne

Min Sjæl for Synet, der ude jeg saa.

Og Synet forsvinder og Bølgerne slaa

Og Aftenens Vinde tude.



Jeg gav mig rivende Strømme i Vold,

De førte mig med sig saa vide;

Jeg kløved med Lyst,

Med fremskudt Bryst,

Med jublende Hjerte de raske Bølger.

Men Mattelse oven paa Svømningen følger.

Nu drager Svømmeren tungt sit Ve,T;

Da dages det for ham med Gensynsskær; -

Saa skulde det gjort i Tide.







Det løfter, letter, det hæver sig op,

Det vider sig ud til et Billed.

Det stirrer ej mer,

Fortroligt det ser

Med venlige Blikke paa ham, som strider;

Fra Mørket der ude det lydløst glider,

Det svæver hid over med Aandepust, -

Og alle de Bølger, som før har brust,

De tier, da Vindene stilled.



Det glatter Panden med varsom Haand,

Det hvisker mig i mit Øre:

Jeg bringer dig Mod,

Jeg saa og forstod:

Det maatte saa være, det blev ikke andet;

Vi kæmped paa Strømmen, men nu er vi landet,

Og drager vi ogsaa en modsat Vej:

Der er dog en Streng mellem dig og mig.

Stem Strengen, og jeg skal høre!




Ja, jeg skal stemme den klingende Streng,

Og Sangbundens Ekko skal svare;

Ikke i Flæng

Paa maa og faa

Skal Lydbølgen fødes og komme og gaa

Som en pludselig, planløs Fanfare.

Ingen Kaprice, som danser ad Strengene ,

Intet Tamtambulder, Nerverne sprængende,

Ordnet og bundet Musiken skal staa

Som et Minde om det, der maatte forgaa,

Som et stolt Monument imod Himlens Blaa

Over det, som skal evigt vare.



Ja, jeg skal tage hint Pust fra din Mund

Og lukke det ind i min Lyre;

Dybt fra dens Bund

Naturens Røst

Skal bævende bryde sin Vej fra mit Bryst

Og melodisk mod Maalet styre.

Maalet er sat, hvor Vejene skilles,

Højt her for alle paa Skrænten det stilles,







Her skal det brænde som Bavnen i Høst,

Som et blinkende Blus fra den øde Kyst

Og sende de vildsomme Sømænd sin Trøst,

Som paa søndrede Snekker tog Hyre.




Men før jeg skilles fra det Syn,

Jeg saa i Nattens Stunder,

Jeg tegner i Tankerne hen et Bryn

Og under det Øjets ulmende Lyn

Og Kinden, som blødt sig runder.



Jeg retter paa Øjet; jeg gør dets Laag

Tilhendes, og ingen andens;

Kinden mejsler jeg fast og klog,

Lidt mere Varme i Brynets Sprog

Og lidt mere Kulde i Pandens.



Jeg lader den barnlige Linies Løb

Slynge sig sammen med Kvindens;

Blomsten, som dukked sig bly i sit Svøb,

Villien, som trodsed og aldrig gav Køb:

Det Sprog er Brynets og Kindens.



Saa lader jeg Farvens melodiske Spil

Hen over Munden sig vugge,

Jeg lader Læberne staa, som de vil,

Halvt til et Smil og halvt lukket til

Over Brystets urolige Sukke.



Saa staar der et Billed. Jeg hviler en Stund,

Jeg sammenligner og maaler;

Der findes paa hele Jordens Rund

Et eneste Billed, et eneste kun,

Som at lignes med dette taaler. -



Et Billed, blegt, med et sælsomt Træk

Om de store, spørgende Øjne,

Som jager det overfladiske væk,

Som vender sig bort med Angst og Skræk

Fra de hule, moderne Løgne.







Et Billed, lyst imod Nattens Grund;

Et Tegn, som om Tiderne minder,

Da Menneskets Færden var sand og sund,

Da Jorden vaagned som Barnet af Blund,

Der griber mod Solen, som skinner. -



Jeg undres over, hvad selv jeg ser;

Et Blik jeg paa Billedet fæster.

Nej, her er intet at rette mer,

Ydmyg jeg føler, at Værket, jeg ser,

Er større end Værkets Mester.




Saa flyv da frejdig fra Skrænten ud

I, mine dæmpede Sange!

Jer Herre og Mester han bærer sit Skrud

Baade paa Ret og paa Vrange;

Flyv kun, vær ikke bange!

De Godtfolk, I nu skal færdes iblandt,

De kendte dog ogsaa, mens Tiderne randt,

Til Stænk og til Støv paa Kjolen.

Hist blødte Regnen, her brændte Solen,

Saa gjorde Skrædderen Ret til Vrang; -

Men at være sin Kappe og være sin Sang

Bekendt som den er: det er ærlig Trang.



Fortæl dem alle, hvorhen I gaar,

I, mine dæmpede Toner !

AtLykken at syngemed ensomme Kaar

Ja selv med Forladthed forsoner;

Flyv kun, I dæmpede Toner!

Og spørger Jer nogen saa superklog,

Hvorfor I da netop vildæmpe JertSprog

Naar Lykken dog ligger i Sangen,

Saa svar ham ikke, men peg paa Vrangen!

Kender han Livet, han vil Jer forstaa. -

Og at synge for alle og fattes af faa,

Det er netop Lykken, som Sangen kan naa.



Flyv ud fra Skrænten, forlad mig nu,

I dæmpede Melodier!

Jeg bliver; der ligger en Kraft i min Hu,

Som for Ensomheden befrier.







Jeg lytter, indtil I tier.

Fra Skrænten jeg bort gennem Rummet ser,

Og hører jeg ikke Jert Vingeslag mer,

Nuvel, her er Toner tilbage;

Stærkere Toner for strengere Dage;

Rust dig min Sang til den kommende Dont! -

Kan man strække sig baade i Flanke og Front,

Har man Udsigten fri, har manhøj Horisont.