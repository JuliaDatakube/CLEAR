EPISTOLA CCXLI.Til ** Jeg takker for det mig tilsendte Skrift, som indeholder Betænkninger over den
                    Engelske og Franske Nation. Autor giver ikke uden Grund Fortrin udi de fleeste
                    Ting til Engellænder; deres Skuespil vilde dog ikke befalde ham, og underskriver
                    jeg gierne den Dom, som han derover fælder. Jeg haver ved Leylighed af den
                    Danske Skueplads, som nu igien fornyes, igiennemløbet adskillige Engelske
                    Comoedier, for at see, om nogen af dem kunde tiene udi vor Kram; men
                    jeg haver endnu ingen fundet, som med Succes kunde forestilles paa vort Theatro,
                    og det udi adskillige Henseender. Thi først findes udi de fleeste Engelske
                    Skuespil adskillige Frierier, saa at man udi Læsningen bliver forvirret, og ikke
                    kand have sine Tanker fæstede. Dernæst ere de fulde af vanskelige og høytravende
                    Talemaader, som man strax ved første Øyesyn ikke fatter. Endeligen finde andre
                    Nationer deres Lignelser modbydelige; som for Exempel: I Steden for at sige, hun
                        hader ham indtil Døden, exprimere de Engelske sig
                    saaledes: Hun hader ham meere, end en Qvæker hader en
                        Papegøj, eller en Fiske-Pranger stærk Frost (She hates him worse than a
                    Qvaker hates a Parrot or than a Fishmonger hates a hard Frost.) I Steden for at
                    sige: De skieldte og spyttede mod hinanden, sige de Engelske: De spyttede ad hinanden, ligesom to Æble, der steeges paa en Ovn.
                    (Sputtring at one an other like two roasting apples.) Med saadanne Lignelser ere
                    de Engelske Skue-Spill over alt opfyldte. Jeg vil derfore ikke disputere
                    Nationen dens Smag, men alleene sige dette, at andre Nationer væmmes ved deslige
                    Ziirligheder. Jeg vil ikke tale om de Obscæniteter, som findes udi de Engelske
                    Skue-Spill; thi mange af dem vilde blive utaalelige for Mands-Personer, end sige
                    for vore peene Damer, som maa løse deres Snøreliv, naar de ikkun høre det Ord
                    Jomfrudom eller andet deslige nævnet paa Skue-Pladsen. Jeg forbliver etc. 