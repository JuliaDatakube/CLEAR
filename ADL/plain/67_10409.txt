VIDUNDERLIGE HAV. . .



Vidunderlige Hav, der slutter ind,

der med sin Bølgevuggen ud og ind

beskyller Landet - evigt, evigt skridende

med Havets Døtre paa hver Skumkam ridende.



Jeg fandt der inde megen uberegnet

Modgang, hvor Bonden pløjer langsmed Hegnet.

Havfruer tag mig med, min Sjæl er hærget,

i Bølgeslottet eller Venusbjærget!



Den Fryd, jeg kyssed mellem Hegnets Snerler

jeg kysser nu blandt sære hvide Perler,

I fiskeklamme Mør paa Dybets Veje.



Der inde ærgrer, piner de en Mand,

til han er helt ubrugbar for sit Land.

Saa tager de hans allersidste Eje.