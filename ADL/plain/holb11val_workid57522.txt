EPISTOLA XLIV.Til ** Jeg ønsker dig til Lykke formedelst din Forfremmelse til Dommer-Embedet. Du selv
                    giver tilkiende Bekymring derover, og meener, at du for tilig er bleven Assessor
                    udi en Ret. Jeg priser din Bekymring; thi den viser, at du kiender dig selv, og
                    at du haver Embedets Vigtighed for Øyene; og hvad din Ungdom angaaer, da støder
                    jeg mig ikke derover, saasom Erfarenhed viser, at unge Personer ere
                    allerbeqvemmest udi de Rette, hvor Dom strax skal afsiges: Thi, saasom de
                    hastigere fatte Historien af en Sag, end de gamle, og Ihukommelsen hos dem er
                    bedre, saa kand de altiid nogenledes acqvitere sig, da de Gamle derimod, som
                    hverken have den hastige Perception, som i saadanne Rette udfordres, ey heller
                    Ihukommelse til at beholde alle Sagens Momenta i Hovedet, som efter Orden skal
                    opregnes, ofte, naar Dom skal afsiges, blive stumme, og maa referere sig til
                    andres Vota. Forsøg ikkun at fortælle en vidtløftig Historie for en Ung og for
                    en Gammel tillige, og see saa til, om den første ikke skal recitere den langt
                    bedre end den sidste. Efterdi nu dette er af saadan Beskaffenhed, saa kand en
                    ung Dommer, hvis Begreb og Ihukommelse er i sin Vigueur, gemeenligen udi en Ret,
                    hvor Sagerne ikke optages til Doms, sige noget, da en gammel derimod, som ikke
                    paa staaende Foed fatter Sagens Historie, kand med all sin Skiønsomhed sige slet
                    intet. Samme Beskaffenhed foraarsager, at de stærkeste Landsdommere kand blive
                    de sletteste Assessores udi deslige Rette, ligesom de, der holdes for de
                    dueligste Assessores, kand blive de sletteste Landsdommere. Jeg siger dette
                    gemeenligen, saasom der er ingen Regel uden Exception. Men, saasom Regelen er
                    fast almindelig, saa glæder jeg mig lige saa meget over at høre, at en Ung er
                    bleven Assessor udi saadan Ret, som at en gammel Mand er  bleven Landsdommer eller Herredsfoged.
                    Dette, som jeg her haver antegnet, angaaer alleene Dommeres Capacitet. Der
                    udfordres ellers adskillige andre Qvaliteter, som pryde en Dommer, og som i lige
                    Grad kand findes hos Unge og Gamle. Saadanne Qvaliteter ere 1.) Ærlighed, saa at
                    en Dommer, hverken af Venskab, Ære eller Penge lader sig drive til at forvende
                    Retten. 2.) Upartiiskhed, saa at han ingen Forskiel giør imellem Fattige og
                    Rige, men haver alleene Sagen i sig selv for Øyene; og er denne Erindring
                    desmeere fornøden at giøre, efterdi der findes mange Dommere, som af lutter
                    Ærlighed synde imod samme Dyd, saasom de af Medlidenhed mod Fattige meene, at
                    det er en Dyd at favorisere de samme. 3.) Koldsindighed, som bestaaer derudi, at
                    de ikke confundere en Advocats med en Dommers Character; hvorved de røbe sig,
                    som ved alt for meget vidtløftige, udpyntede, og med Berømmelser opfyldte Vota
                    give tilkiende, hvilket Partie de meest ynde. En ret Dommers Mundheld maa være
                    dette: Det er mig lige kiært enten min Ven eller min Fiende
                        vinder Sagen, naar Retten maa have sin Gang. Hvis du disse Regler i Agt
                    tager, vil jeg ikke alleene gratulere den nye Dommer med sit Embede, men og
                    Embedet med sin nye Dommer. Jeg forbliver etc. 