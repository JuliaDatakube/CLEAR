GRAVLÆGNING(1835)



Her i Gravens Hule,

Dybt i Jordens Bryst,

Vi med Taarer skjule

Alle Hjerters Lyst.



Rene, stærke Villie,

Fromme, milde Hu,

Fine, hvide Lilie,

Knækket ligger du!



Intet Blik os qvæger

Nu i Smertens Stund;

Ingen Røst bevæger

Meer din blege Mund.



Paa de hvide Kinder

Haabets Rose døer.

Haaret mørkt sig vinder,

Lig et Sørgeslør.






Hænderne sig folde

Paa den unge Barm;

Barmen, ak, den kolde,

Svulmer aldrig varm.



Glemt er i din Hvile

Glædens Melodi;

Sorgens Suk og Pile

Flyve dig forbi.



Sov da sødt i Haven!

Dødens Timer tæl!

Stig saa let af Graven -

Elskede, Farvel!