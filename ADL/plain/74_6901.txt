Et Enebo.



Paa et Fjeld i Rhonedalen

ligger der et Enebo -

hænger kun paa Klippens Side

som et Lam i Ørneklo;

Trin for Trin har Eremitten

møjsomt banet sig sin Vej,

Stien tegner sig mod Stenen

som en fast usynlig Streg.



Som for Østens Vise Stjernen

- blinked ned i Dalens Grund

Lyset fra hans Bedecelle

Aar for Aar hver Aftenstund.






Da blev Jernvej lagt dernede,

Hakken gik og Øxen sang!

lydt mod Fjeldet skingred Piben,

døved Vesperklokkens Klang.



Skud og Skrigen fyldte Luften,

Larm og Ufred flytted ind

- Eremitten gik i Kloster,

krøb i Skjul for Verdens Vind.

Men paa Højtidsdage gjæster

han sit lille Bjergkapel,

tænder atter Alterlyset,

aander ud i Bøn sin Sjæl.



- Er ej mangt et Hjertes Saga

ret som dette Enebo's?

End paa Ungdomstidens Grænse,

mens der haabes, mens der tro's,

findes der i Sjælens Dalstrøg

dog en lille fredlyst Krog,

viet ind til høje Syner

og til Bønnens Barnesprog.



Tyst sig Sind og Tanke løfted,

Evangeliets Klokke klang,

Evighedens Længsler bygged

sig en Celle op med Sang.

Men en Dag kom Verdenstoget

brusende med Støj og Damp,

- da at vogte Hjertets Rede,

ak hvad kosted det for Kamp!






Verdens-Aanden holdt sit Indtog

under stærke Faklers Skin,

under Friheds skjønne Fane

trængte tusind Tanker ind;

Spotten løsned sine Salver,

saa det drøned lydt igjen,

Troens klippefaste Celle

stod forladt og eensomt hen.



Først naar Hjertet sygt og skuffet,

af Alverdens Blændværk træt,

bange længes mod et Fristed,

leder om sin Barndoms-Plet,

da vil Evighedens Længsel

bryde Celledøren op,

Alterlyset atter tændes

paa sin gamle Klippetop.