LÆR MIG, O SKOV! AT VISNE GLAD.



Lær mig, o Skov! at visne glad,

Som seent i Høst dit gule Blad.

Et bedre Foraar kommer,

Hvor grønt mit Træ skal herligt staa

Og sine dybe Rødder slaa

I Evighedens Sommer.



Lær mig, o lille Trækfugl, Du!

At svinge mig med freidig Hu

Til ubekiendte Strande!

Naar Alt er Vinter her og Iis,

Da skal et yndigt Paradis

Mig sikkert aabent stande.






Lær mig, Du lette Sommerfugl!

At sønderbryde tunge Skiul,

Som nu min Frihed tvinger.

En Orm jeg kryber end paa Jord,

Snart flagre høit, af tynde Flor,

De gyldne Purpur vinger.



Du, som fra Skyen smiler hist,

Min Mester, Lærer, Jesu Christ!

Lær mig at tvinge Sorgen.

Sving for mig Haabets grønne Flag!

Langfredag var en bitter Dag,

Men skiøn var Paaskemorgen.



Nu sætter mig ved Gravens Læ

Endnu det lille Kors af Træ

Til kiærligt Venskabs Minde;

At mine Børn, ifald de kom

Og fandt den gamle Hytte tom,

Dog kan mit Gravsted finde.