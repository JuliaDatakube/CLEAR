VED VIOL-URNEN. -



Du blaa Viol med dine søde Blade,

Der aande himmelsk Duft fra Urnens Rand

Og skjuler Stilken i det klare Vand,

Hos dig de kjælne Hjerter sig oplade.



Med dig de vil i Kilderne sig bade,

Ak i de kjære Kildevæld forsand,

Som denne søde Duft dig give kan

Og denne Ynde, disse bløde Blade.



Kan ei mit stakkels Hjerte ogsaa qvæges

I dine friske Bølger, stige ned

Og fange Liv og Duft og Blomstergave?



Da blev det karskt, da vilde Saaret læges

Og Hjertet staae hos dig i Vaarens Have

Uskyldig som dets første Kjærlighed.