Erindringer



Se fu beato chi la vide in terra,

Or chi fia a rivederla in cielo!



Petrarcha.



Jeg hende saae, o søde Minde,

O vær min Kummer stedse nær!

En Helligdom hun var for hver,

En himmelsk Dyd og jordisk Ynde.

Mit Blik ved hendes Smil hang fast,

Og Hiertet slog med dobbelt Hast.






Jeg hende saae af Trængslen svinde

Ud i Naturens Eensomhed,

Og der de skiønne Sieles Fred,

En Engels rene Glæde, finde.

Hun drog mit Hierte efter sig,

Paa hendes Spor jeg listed' mig.



Jeg hørte hendes Tryllestemme

Udfolde sig til Harmoni,

Og, o! den Fryd, jeg svømmed' i,

Kun Elysæerne fornemme.

Og hendes Siel imøde kom

Min Siel i Vellyds Helligdom.



Jeg hende saae til Himlen skue

Fra Altret med opløftet Sind,

Og hendes Øie, hendes Kind

Antændt med hellig Andagts Lue.

Jeg knælede hos hende ned,

Til Himmelen hun drog mig med.



Jeg hende saae, da Taarer fløde

I Mismods Furer paa min Kind,

Med Tvillingsorg i bange Sind,

Med Taalmods Smil, min Taare møde.

Jeg sank til hendes ømme Bryst,

Og følte Sympathiens Trøst.



Jeg hende saae, med yndig Smerte,

En Engel, staae i Kreds af Nød:

I Armods Haand hun lagde Brød,

Hun Sorgen Haab og Taalmod lærte.

Gud signe dig! - jeg høit udbrød;

Gud signe dig! - rundtom gienlød.






Min Taushed blev min Attraaes Fængsel,

Min Barm af Suk blev stor og øm;

Hun var min Tanke, var min Drøm;

Hun var mit Minde, var min Længsel.

Engang hun sad ved Bækkens Bred,

Jeg satte mig hos hende ned.



Rundtom med Tempelstilhed svømmed'

Udsprungne Vaar i Maanens Skier;

Jeg aned' fierne Fremtid nær,

Og himmelsk lykkelig mig drømmed'.

»O kan du, vil du elske mig?«

Hun stammede: »Jeg elsker dig.«



Naar Nattens Kreds sig hvalte, hvilte

Hun sødt og yndig i min Arm;

Naar Dagen brast af Østens Barm,

Med første Blik hun mig tilsmilte:

En Guddom hun, en Fest hver Dag,

En Tempelhvælving Hyttens Tag.



Jeg hende saae, de brustne Blikke

Indhyllede til sidste Blund;

Jeg hang ved hendes kolde Mund,

Men, ak! mit Skrig fornam hun ikke.

Til Graven bort de hende bar',

Men skrækkelig min Jammer var.