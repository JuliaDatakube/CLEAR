TIL MARIE.




Saa sluttede en Aargang

afditLivs Billedtidende,

som har bragt Sol og Vaarsang

og Frostnætter bidende,



og Elskovs søde Glæder,

naar ingen tænkte paa det,

og Graad paa øde Steder,

naar ingen andre saa det.



De blide Sommernætter,

saa lange og saa lyse,

kan endnu varme Sindet,

naar vi herinde fryse.



De blide Sommernætter,

da Lysalfer spøgte

omkring os i Skjæret

fra Mars'es røde Lygte.



De blide Sommernætter,

saa lyse og saa fagre,

da Agerhønen klukked

fra de duggede Agre,







naar vi foer den forbi

paa vor natlige Færden,

saa saligt betagne,

som ejed vi Verden. - -



O, det var skjønne Timer,

for Sorger kemisk fri;

nu sidder jeg og rimer

om Ting, der er forbi!




Saa sluttede en Aargang

afditLivs Billedtidende,

og Sommersol og Vaarsang

svandt uden dit Vidende.



Helt svandt de dog ikke,

de ligger kun i Dvale

til næste Sommer kommer

med Sol over Dale.



Thi hvad vi engang leved

kan aldrig rigtig svinde,

og mindst af alt kan Elskov

imellem Mand og Kvinde.



Den overlever Slægter,

ja overlever Livet,

til den alene bliver

Udødelighed givet.



Den Tro har jeg faaet

usvigelig i Eje

i stille Gang med dig

ad sidste Sommers Veje.



Om den vil jeg hygge,

om den vil jeg frede,

saa længe som en Lærke

i Lyngen bygger Rede.







Om den vil jeg vaage,

Om den vil jeg værne

saalænge Juninatten

oplives af en Stjerne!




Nu har vi set paa Aarets

de mange Billedblade,

de stygge og de tunge,

de lyse og de glade.



Nu ordner du dem varligt,

og bind saa Aaret ind

med alle sine Minder

i Guld og Fløjelsbind -



og sæt det op paa Hylden

til de andre fir' og tyve,

at det kan staa og straale

mens Timerne flyve.

6/11 1892.