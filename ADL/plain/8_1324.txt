Vintermorgen



Klinterne blaaner i Taage -

og Vintersolen, der stiger fjern,

ligner en Plade af glødet Jern ....

frossen Sne under Skoene knirker,

og alle nære Skrænter ser ud

som Ruiner af kalkede Kirker.



Isen ruger paa Vande trindt,

som var Bølgefladen stivnet til Flint

i en mørk, forbitret Stund.

Jeg føler mit Sind af Kulden tynges,

Rimen stænker med graat mit Haar,

hen over Sti som en Gubbe jeg gaar,

vil atter ved Sol forynges.



Hen over Sti som en Gubbe jeg gaar

mod Byen, bag hvilken Bakkerne slaar

en Bue, aaben mod Fjorden.

Og Byen er dybt under Taagen sænkt

som Sodom under det døde Hav;

den røber sit Liv alene

ved Vognes Rullen og Hestes Trav

paa Gadernes haarde Stene.






Da aabnes Bakkernes Taagevizir,

og Stadens Rygning sig rejser,

hvor Menneskestolthed knejser

i ranke Tinder og Spir.



Solen brister i tindrende Brand -

det blaa over Jorden spændes.

    Jeg strækker min Aand over Luft og Land,

    til Tankerne flimre og blændes. -