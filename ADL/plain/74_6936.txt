Vinterbillede.



Stormen er oppe, Sneen fyger,

Marken ryger,

milelangt Alt er hvidt i hvidt,

til Anklen synker man ved hvert Skridt!

Dog her i Storskoven lidt det luner,

dæmpede lyde Stormens Basuner.

Kragen synger sin skræppende Sang

til Granens Knagen -

Ungbøgen kun har sit krøllede Hang.






Mellem de mørke Søjler og Sokler

strækker en Eg sine Knokler.



Bøgen og Egen, begge gamle,

snart ved at ramle,

tales nu ved med Stemme lav

om Undergang, om Død og Grav.

Bøgen vil rask i Baalet flamme,

Egen vil ikke ganske det Samme:

Bedre at gjemmes i moderlig Jord

som mine Fædre,

Oldtids-Kæmper i høje Nord!

Blev jeg til Tørv, det kan jo hændes,

saa er det tidsnok at brændes!



Ej hillemænd, her er Folk paafærde

bag Tjørnenes Gjærde,

med vældige Vanter og tyk Kabuds -

her er Auction, det gaar paa en Stus!

I Træskostøvler med lange Skafter

byder de op paa Kvas og Rafter.

Turen er kold som var man tilfjelds,

men det er Kuren

at slæde til Kro's i sin Faarepels,

og med Ønsket om Sundhed og Helsen

drikke hinanden paa Pelsen.



- Nu kom et Solblink frem foroven,

Lys over Skoven -

blaalige Skyggerids, skjønne at see,

Bundens glimtende, skjære Snee!






Femaars Bøgebørn komme til Syne,

med Hovedet over den bløde Dyne;

kjække ride de Stormen af,

lunt under Dække -

lidet de tænke paa Død og Grav!

Hold Fødderne bravt i Soveposen,

og drøm saa om Hybenrosen!