ST. HELENA(1837)



Midt i Havet staaer en Ø;

Fjernest Maal for dristig Skipper

Hæve sig dens steile Klipper

I den dybe, salte Sø.

Der Orkanens Aander boe,

Over Bølgen der de suse,

Der de stærke Storme bruse

Uden Rast og uden Ro;

Der har vildest Fugl sin Rede,

Der, imellem Fjeld og Hav,

Tvende dunkle Pile frede

Om den store Keisers Grav.



Hvad - den slumrer, Heltens Aand,

Den, hvis Higen aldrig endte,

Den, som ingen Grændser kjendte,

Den, som sprængte alle Baand?

Døden altsaa lammet har

Denne Kraft, der faldt i Smulder,

Skjøndt lig Atlasheltens Skulder

Den en Verden fordum bar?

Gravlagt er da dette Billed,

Lige klart i Vel og Vee,

Som for Lyset frem har stillet

Lykkens mægtige Idee?



Ja - til Hvile her han gik!

Hver en Kraft nu slumrer rolig:

Magt og Vælde her sin Bolig

I det snevre Kammer fik.






Glemsels Aand med sagte Fod

Vandrer her, qg alle Blade,

Der om Seierskrandsen sadde,

Strøer den ud i Dødens Flod.

Dog - om Storhed Saga værner,

Frisker op den fordums Glands,

Fæster høit blandt. Mindets Stjerner

Hans uvisnelige Krands!



Der den fængsler Blik og Sind,

Lyser mægtig over Jorden;

Kalder Syden, vinker Norden

Til Beundring af dens Skin.

Med Erindring selv i Pagt,

Tidens Angreb kjækt den taaler;

Avinds Piil ei naaer dens Straaler,

Fjendevold har tabt sin Magt.

Den skal Fremtids Øie lede

Over Verdens vide Hav,

Hen til Klipperne, som frede

Om den store Keisers Grav.



Hvo var han? - Geniets Søn,

Baaren frem af Lykkens Vinger!

Skjæbnens Riis og Skjæbnens Finger,

Aabenbart og skjult i Løn!

Hærenes og Slagets Gud,

Triumphator mellem Grave,

Midt i Friheds stolte Have

Kæmpetræets største Skud!

Friheds Morder - dog dens Amme!

Vuggen for dens store Sag,

Lynet før dens rene Flamme,

Uveirsnatten før dens Dag!



Meer enddette- Tidens Speil

Var hans Liv, hvor sig fremstilled

Oldtidskraftens glemte Billed,

Kæmpedyder, Kæmpefeil.

Som Giganten stod hans Agt

Til en Kamp om Himlens Stjerne,

Kun det Høie, kun det Fjerne

Var med denne Aand i Pagt.

Daaden øved han, der bringer

Glimt af Guders Herlighed;

Stigende paa Ørnevinger,

Bragte Byttet han herned.






Ham, Prometheus' ægte Søn,

Blev hans Faders Skaal iskjenket:

Til den vilde Klippe lænket,

Fik han Gudefjendens Løn.

Og forbauset Verden saae

Eventyret uden Mage,

Fablen fra de gamle Dage,

For sit Øie foregaae.

Nutidstaagen Synet fjerner;

Men forglemmes vil det ei,

Medens Evighedens Stjerner

Vandre over Tidens Vei.



Disse Klipper, denne Plet

Holder her i snevre Skranker

Alle Heltens høie Tanker,

Tæmmer her hans Styrke let.

Her hans Scepter og hans Sværd,

Her hans laurbærkrandste Throne,

Her hans gyldne Verdenskrone

Sees i Drømmelysets Skjær.

Frugten af utrolig Lykke,

Arvingen til Slægters Priis,

Vandrer her en stille Skygge

Paa henfarne Aanders Viis.



Storheds Grav blev denne Ø!

Høihed lyser frem af Scenen:

Klippen selv er Bautastenen,

Mindet er den dybe Sø.

Musen staaer paa Fjeldets Bryst,

Klio med den ædle Pande,

Og mod alle Verdens Lande

Toner mægtig hendes Røst:

See min Straf og see min Løn!

See det Værk, som jeg fuldendte!

See den Stjerne, som jeg tændte

Klar og evig i min Søn!