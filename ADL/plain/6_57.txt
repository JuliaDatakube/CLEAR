GRÆKENLAND.



Marmoret er hvidt,

Men det lyser ikke.

Søjlerne er slanke,

Men de knejse ikke.

Kapitælernes frodige Pragt er svunden.

Akantusløvet har rullet sig sammen,

Er visnet og faldet,

Smuldrende blander det sit Støv med Plintens.

Og de gyldne Skaaler er tomme,

Deres Malm har intet Mæle,

Hebe har kun Taarer,

Bakkos har kun Vinløv,

Døsigt lege Panthrene med Thyrsen.

Af Ælde ryster Zeuses lokketunge Hoved,

Poseidon fægter sælsomt i Luften med sin Trefork,

Og Phoebus seer bedrøvet efter Solen;

De ledige Hestes Hove

Trampe paa den strengløse Lyre.

Muserne slumre,

Gratierne er skilte.



Men Lauren har alle sine Blade.






Mellem de Søjler staar der en Laure

Stærkstammet, lavstammet, storkronet og bred.

Nedover Søjlerne, rodfæstet i dem,

Løbe de tornede Ranker,

Leger det flimrende Løv

Af den Plante, hvis purpurgyldne Roser

Alle Sydens Kvinder elske.

Mange Mænds Vej gaar forbi de Søjler,

Alle Mænds Blikke vogte paa Rosen.

Mange Blomster bær den,

Og højt er de baarne.

Dog før Dag er vel begyndt,

Er dens Blomster forbi.



Men Lauren har [alle sine Blade.]