Fyens Hegn.



Der vinder sig om Fyens Land

et Baand af høje Hækker,

et Hegn, som gaar fra Strand til Strand

i Tusinder af Rækker;

som deler Øen Plet for Plet

i lutter grønne Ruder, -

tærner som et Tavlebrædt

til Brug for høje Guder.



De Hækker stænge godt og vel

for Kø'r og Faar og Gasser,

men lukker ogsaa som et Spjæld

for Støv i skjønne Masser;

saa Vandreren maa sukke tidt

bag disse grønne Skodder:

Blot man kunde skimte lidt

af Mark og Skov og Odder!



Men hvor saa Hækken skjæres ned,

at Sæden ret maa voxe,

dér aabner sig en Herlighed

bag Vogterdreng og Oxe;

da blinker frem med Ø ved Ø

den friske, salte Vove!

hvide Gavle trindt sig strø

bag hele Humle-Skove!






Og selv naar man er indeklemt

som mellem Vingaardsmure,

man sander, der er Rigdom gjemt

i disse Fuglebure!

Et Væld af frodig Blomstervæxt,

et Blad af Danmarks Skjønhed!

Hver en Aarstid harsinText,

sin Blomst, sin Frugt, sin Grønhed.



Den vilde Rose skjær og reen

faaer Glans af Solens Naade,

og Hyld og Hassel og Syren

faaer Lov sig selv at raade;

og mangen Urt paa Skrænten lav

faaer Deel i Lysets Strømme, -

skjøndt Skarntyderne gjør Krav

paa Masse-Herredømme.



Og naar da Gyvelbuskens Flor

sit blanke Guld udmønter,

og Fugle-Ungen bliver stor,

og Klokken Græsset pynter:

da fletter sig i Høstens Krans

den dunkle Brombær-Ranke;

Bærret faaer sin Lød og Glans,

den sorte, fugtig-blanke.



Og Nødden rasler fra sin Kvist,

og Solens Bane helder,

og hvide Sne-Bær her og hist

Familiens Komme melder.






Da viser Hækkens Sne-Mur Vej

fremad mod Kirkebyen, -

uden dem var Fyen ej

det rette grønne Fyen.