EN REJSEERINDRING Borte i det hvide, skærende Lys over Søen kom der en
                                                 Baad: en lille sort Planke, et graat Sejl vugget og
                                                 kastet, svindende dykket, kommende løftet, blinket
                                                 bort, blinket frem af den blændende Glans.  Saa blev den skjult af Næsset.  Der var ikke et Sejl at se nu derude, end ikke en
                                                 hvidbrystet Fugl brød Søens vide Flade, og bred og
                                                 blaa som aldrig Himlen er blaa straalede Vandet
                                                 under Dagens fulde, mægtige Lysfald; hvidt og
                                                 lillastonet i det disede Fjærne, sølvstribet
                                                 kornblaat op under Bjærgskyggen, guldkornet
                                                 glitrende, guldkornet myldrende udover Dybet og paa
                                                 det brede, vide Nære i rig og farvemættet
                                                 Azurblaanen vugget i runde kamløse Bølger glatte
                                                 som glidende Glas, som Krystal der svulmer i monløs
                                                 Klarhed, lysnet af isblankt Lys, skygget af søgrønt
                                                 Skær - saadan saas Gardasøens Vande.  Og Baaden saas igen derud for Næsset, støt og
                                                 ufortrødent skydende frem i den døende Vind,
                                                 nærmere og nærmere, forbi de lave graa
                                                 Olivenfelter, ind under Monte Baldos lerbrime
                                                 Højder og nærmere endnu hvor den græsbundne
                                                 Sandodde strækker sig  frem, saa ganske nær med slappe Sejl og næsten ingen
                                                 Fart, langsomt glidende ind til Hotellets Fjælebro.  Der var kun to i Baaden, en rødhuet Fisker og en
                                                 lyshaaret Fremmed, der straks steg iland, og dovent
                                                 eller drømmende gik ind i Haven ... 