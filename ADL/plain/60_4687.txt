Slaget ved Fredericia.



Indgang.



Følg med! Der nærmer Toner sig, I fatte,

Thi deres Søstre har I fostret selv;

De er en Skærv af det Forgangnes Skatte,

En Draabe af Erindrings rige Væld.

Ifald de synke døde ned og matte,

Saa husk: Sangbunden var - Jer egen Sjæl.

Følg med tilbage et Par Aar i Tiden,

Fra Fredens træge Ro igjen til Striden!



Til Ende Vaaren gik: huldt har den smykket

Med Løv og Blomsterpragt de danske Ø'r;

Men Folkets Aandedræt er tungt og trykket,

Dets Øje skygges af et Taageslør.








Forgjæves har det med sin Drot opbygget

Et Frihedstempel, Verden saa' ej før;

Det sukker dybt, det vaander sig i Smerte,

Thi Fjendens Haand er lagt paa Danmarks Hjerte.



Og Haabets Plante sygnet er, som gro'de

Saa frisk og frodig midt i Vintrens Skød;

Fortæret er ej Kraften til det Gode,

Den venter trodsig Enden paa vor Nød;

Men slukt er Stjernerne, hvorpaa vi trode,

Og intet Frelsens Juleglimt er fød;

Et Tegn der staaer ikkun i Himmelranden,

En straffende Komet - Skærtorsdagsbranden.



Og Somren kommen er. Kold suser Blæsten

Og bær til vore Kyster - Havets Skum:

Hjælp kommer ej fra Østen, ej fra Vesten,

Vi staa alene i det store Rum.

I Landet ligger Fjenden, og forresten

Vi lide, men vor Lidelse er stum.

Vi se paa Fjenden, Fjenden os betragter,

Og om vor Skæbne raadslaa store Magter.



Det erden femte Juli. - Solen dølger

Bag Jyllands Ryg sin første Sommerglød.

En venlig Aftens friske Køling følger,

Og Varmen damper frem af Jordens Skød;








Op over Kattegattets mørke Bølger

Sig Maanen hæver, fuld og blodigrød:

Som Hævnens Fakkel flammer den. - Nu Ordet

Sin Gjerning røgtet har, nu taler Koret.