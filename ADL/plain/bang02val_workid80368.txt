"IRENE HOLM" I  Det blev læst op en Søndag efter Gudstjenesten, af Sognefogdens Søn, ved Stævningsstenen
       udenfor Kirken: at Frøken Irene Holm, Danserinde fra det kongelige Theater, den første
       November i Kroen vilde aabne sine Kursus i Holdning, Dans og Bevægelse, saavel for Børn som
       for Viderekomne, Damer og Herrer - saafremt et tilstrækkeligt Antal Deltagere
       tegnedes. Prisen fem Kroner for hvert Barn, for Søskende Moderation.  Der tegnedes syv Deltagere. Jens Larsens stillede de tre "paa
       Moderation".  Frøken Irene Holm ansaa det for tilstrækkeligt Hun kom en Aften sidst i Oktober og stod af
       i Kroen med sin Bagage, en gammel Champagnekurv, der var bundet sammen med et Reb.  Hun var lille, tyndslidt med et firtiaarigt Lillepigeansigt under en Skindbaret, og gamle
       Lommetørklæder bundet om Haandledene mod Gigt. Hun udtalte alle Konsonanterne og sagde: Tak
       - aa Tak - jeg kan jo selv, til hver Haandsrækning og saá hjælpeløs ud.  Hun vilde kun nyde en Kop The og krøb saa i Seng i Lillekammeret bag Storstuen,
       tænderklaprende af Angst for Spøgelser.  Næste Dag kom hun til Syne med Lokkehoved og stram Figurkaabe med Skindkant, der bar
       Mærker af Tidens Tand. Hun skulde besøge de ærede Forældre. Hun turde maaske spørge lidt om
       Vejen. Madam Henriksen gik ud i Gangdøren og pegede paa Gaardene ud  over Marken. Frøken Holm nejede ad de tre Trappetrin af Taknemmelighed.  - Skrog, sagde Madam Henriksen. Hun blev staaende i Gangdøren og saá efter
       Frøken Holm, som gik ned mod Jens Larsens oppe paa Diget - for at skaane sit
       Fodtøj. Frøken Holm var "chausseret" i Gedeskind og Strømper med Ret og
       Vrang.  Da hun nu havde-besøgt Forældrene - Jens Larsens gav ni Kroner for sine tre
       - søgte Frøken Holm om Lejlighed. Hun fik et lille hvidkalket Kammer hos Smedens
       med Udsigt over den flade Mark. Møblementet var en Kommode og Sengen og en Stol. Mellem
       Kommoden og Vinduet fik Champagnekurven sit Sted i Krogen.  Dér flyttede Frøken Holm ind. Formiddagen gik med mange Processer med Krøllepinde og kold
       The og varme Grifler. Naar Krøllehovedet var i Orden, ryddede hun op, og om Eftermiddagen
       hæklede hun. Hun sad paa sin Champagnekurv i Krogen og stjal det sidste Lys. Smedemadammen
       kom ind og satte sig paa Træstolen og snakkede. Frøken Holm hørte til smilende og med
       graciøse Nik med det lokkede Hoved.  Madammen spandt Historien ud en Timestid i Mørkningen, til Nadveren skulde paa Bordet
       Frøken Holm vidste sjældent, hvad hun havde fortalt. Udenfor Dans og Positioner og saa
       Regnskabet for Brødet - et langsommeligt, evigt Regnskab - havde denne
       Verdens Ting lidt svært ved at bryde ind til Frøken Holms Bevidsthed. Stille blev hun
       siddende med Hænderne i Skødet, paa sin Kurv, og stirrede blot paa den smalle lyse Stribe
       under Smedens Dør.  Ud gik hun ikke. Hun fik Hjemve, naar hun saá de flade, øde Marker. Og saa var hun ogsaa
       bange for Tyre og løbske Heste.  Naar det blev ud paa Aftenen, kogte hun Vand i Kakkelovnen og spiste. Saa kom Turen til
       Papillotterne. Naar hun under Afklædningen var naaet til Underpermissioner, gjorde hun sine
       "Pas" ved Sengestolpen. Hun strakte Benene, saa hun svedte ved det.  Smeden og hans Kone veg ikke fra Nøglehullet. De saá Balletspringene bagfra; Papillotterne
       strittede paa Issen som Piggene paa et Pindsvin.  Frøken Holm blev saa ivrig, at hun begyndte at nynne højt, mens hun gik i Gulvet og op, i
       Gulvet og op ...  Smed og Kone og Børn sloges ved Nøglehullet.  Naar Frøken Holm havde øvet sine Minutter, krøb hun i Seng. Naar hun øvede, kom hun næsten
       altid til at tænke paa "da hun var paa Skolen ved Dansen" .... Og
       pludselig kunde hun le halvhøjt op med en tøset Latter, midt som hun laa ....  Og hun faldt i Søvn, mens hun endnu tænkte paa den Tid - den lystige Tid ....  Prøverne, naar de stak hinanden med Knappenaale i Læggene .... og hvinte ....  Og Aftenerne - - i Garderoberne .... hvor det summede .... alle
       Stemmerne .... og Regissørens Klokke ....  Frøken Irene Holm vaagnede endnu om Nætterne, naar hun havde drømt, hun forfejlede en
       Entré ....  II  - Nu - en - to .... Frøken Irene Holm løftede Kjole og
       strakte Fod .... Ud tilbens - en - to - tre.  De syv var ind tilbens - med Fingrene i Munden, mens de hoppede.  - Lille Jens - ud tilbens - en, to, tre -
       Kompliment - en, to, tre - en Gang til ...  Jens Larsens tre gjorde Kompliment med den stive Tunge langt ud af Munden ....  - Lille Maren højre - en - to - tre -
       Maren gik til venstre ....  - Om igen - en to tre - - Frøken Holm sprang som
       et Kid, saa man saá et langt Stykke af de "Ret og Vrang" ....  Kursus'et var i fuld Gang. De dansede tre Gange om Ugen i Krosalen ved to Lamper, der hang
       under Bjælken. Det gamle Støv stod op i den kolde Stue under Trinene. De syv var vildfarende
       som en Flok Skader. Frøken Holm rettede Rygge og bøjede Arme.  - En - to - tre, Battement ....  - En - to - tre - Battement .... De syv faldt ned
       fra Battementet og skrævede ....  Frøken Holm fik Støv i Halsen af at raabe. De skulde danse Vals, Par og Par. De holdt sig
       langt ude fra hinanden, generte og stivarmede, som om de drejede i Søvne. Frøken Holm talte
       og svingede dem.  - Godt - sving - fire, fem - godt, sving
       - lille Jette ....  Frøken Holm blev ved at følge efter Jens Larsens midterste og lille Jette og drejede dem,
       som man slaar til en Top ....  - Godt - godt - lille Jette ....  Lille Jettes Moder var der for at se til. Bønderkonerne kom med Hattebaandene bundet i
       stive Sløjfer og saá til, langs Væggene, ubevægelige med Hænderne i Skødet, uden at veksle et
       Ord med hinanden.  Frøken Holm kaldte dem "Frue" og smilte til dem under Battementerne.  Turen kom til Les Lanciers. Jens Larsens "tre" sprang med
       Vandstøvlesnuderne højt op i Vejret.  - Damen tilhøjre - godt - lille Jette, tre Skridt tilvenstre
       - godt lille Jette ....  Les Lanciers lignede et Haandgemæng.  Frøken Holm stønnede af at kommandere og danse. Hun støttede sig til Væggen -
       det var, som havde hun Hamre i Tindingerne -  - Godt - godt - lille Jette ....  Hendes Øjne sved af det gamle Støv .... De syv blev ved at hoppe rundt midt paa Gulvet i
       Halvmørket.  Naar Frøken Holm kom hjem efter Dansetimerne, bandt hun Lommetørklæde om Lokkehovedet. Hun
       gik rundt med en evig Snue. Fritimerne sad hun med  Næsen
       over en Skaal kogende Vand for at standse Ondet.  De fik Musik til Timerne: Hr. Brodersens Violin. Frøken Holm fik to nye Elever, et Par
       Viderekomne. De hoppede alle rundt til Skrædder Brodersens Instrument, saa Støvet stod i
       Skyer og Kakkelovnen dansede paa Løvefødderne.  Der kom ogsaa flere Tilskuere. En Gang imellem de fra Præsten, Frøkenen og Kapellanen.  Frøken Holm dansede for under de to Olielamper med Brystet frem og strakt Vrist:  - Kast Fødderne, lille Børn, kast Fødderne, saadan ....  Frøken Holm kastede Fødderne og løftede op i Kjolen:  Der var Publikum.  Hver Uge sendte Frøken Holm det hæklede Arbejde til København. Posten blev afleveret hos
       Skolelæreren. Hun havde hver Gang pakket eller skrevet forkert, og; Skolelæreren maatte gøre
       det om.  Hun stod og saá til med sine Sekstenaars Smaanik..  Aviserne, der var kommet med Posten, laa til Uddeling paa et af Skolebordene. En Dag bad
       hun, om hun maaske turde se "Berlingske". Hun havde set paa Bladbunken
       otte Dage uden at turde spørge.  Siden kom hun hver Dag, i Middagsstunden - Skolelæreren kendte hendes sarte
       Banken med en Kno -:  - Værsgo, lille Frøken - der er aabent, sagde han.  Hun gik over i Skolestuen og tog Berlingske ud af Bunken. Hun læste Annoncerne fra
       Theatrene og Repertoiret og Kritikkerne, af hvilke hun intet forstod. Men det var jo om
       "dem derovre".  Det tog lang Tid at komme igennem en Spalte. Pegefingeren fulgte graciøst med Linierne.  Naar hun var færdig med Avisen, gik hun over Gangen og bankede som før.  - Naa, sagde Skolelæreren, var der saa noget nyt i Staden?  - Det er altid "dem derovre", sagde hun. De gamle Forhold.  - Det lille Frø, sagde Skolelæreren og saá ud efter hende gennem Vinduet. Frøken
       Holm gik hjem til sit Hækletøj.  - Det lille Frø, hun er s'gu helt febrilsk for sin Dansemester .... sagde han.  Det var en Ballet, som skulde opføres paa Theatret, af en ny Balletmester. Frøken Holm
       kunde Personlisten udenad og Navnene paa alle Solodansene. Vi har jo været sammen paa Skolen,
       sagde hun: vi alle.  Om Aftenen, da Balletten skulde opføres første Gang, havde hun Feber, som om hun selv
       skulde danse. Hun tændte de to Lys, der var blevet graa af Ælde, paa Kommoden, hvert paa sin
       Side af en Thorvaldsens Gipskristus, og hun satte sig paa sin Champagnekurv og saá ind i
       Lysene.  Men hun kunde ikke være ene. Al den gamle Theateruro kom op i hende. Hun gik ind til
       Smedens, som sad ved Nadveren, og hun satte sig paa Stolen ved Siden af Stueuhret. Hun talte
       mere de Timer end ellers det hele Aar. Hun fortalte om Theatret og om Førsteforestillingerne.
       Om de store "Soloer" og om Mestertrinene.  Hun nynnede og vuggede med Overkroppen, mens hun sad.  Smeden blev saa muntret af alt dette, at han gav sig til at brumme en gammel Kavallerivise
       og sagde:  - Mutter, det drikker vi en Punch- paa - en Arrak af den skære.  Punchen blev brygget, og de to Lys fra Kommoden kom ind paa Bordet, og de drak og snakkede
       op. Men midt under hele Lystigheden blev Frøken Holm pludselig stille og sad med store Taarer
       i Øjnene. Og rejste sig og gik ind.  Inde paa sin Kurv brast hun i Graad og sad længe,  før hun
       klædte sig af og gik i Seng. Hun gjorde ingen "Pas" ved Stolpen.  Hun blev ved at tænke over dette ene!  Han havde været med hende paa Skolen.  Hun laa stille i Sengen. Nu og da sukkede hun i Mørket Hun virrede lidt med Hovedet paa
       Puden: hun hørte i sit Øre hele Tiden Balletmesterens Stemme fra Skolen, hidsig og
       skrattende:  - Holm har ingen Elan .... Holm har ingen Elan .... han raabte det, saa det
       skreg gennem hele Salen.  Hvor hun hørte det - hvor saá hun Salen.  Figurantinderne gjorde deres Øvelser i lang Rad - Pas efter Pas. Træt lænede hun
       sig et Nu til Væggen - det var, som var de plagede Lemmer hugget hende af Kroppen
       - og hun hørte igen Balletmesteren, som skingrede:  - Har Holm da ingen Ambition ....  Hun saá deres Stue hjemme. Moderen, der sad stønnende i den store Stol, og Søsteren, der
       drejede den hakkende Symaskine, nær ved Lampen, og hun hørte Moderen sige med sin astmatiske
       Stemme:  - Dansede Anna Stein Solo?  - Ja, Mo'er.  - Hun havde vel "La grande Neapolitaine"?  - Ja, Mo'er.  - I to kom sammen paa Skolen, sagde Moderen og saá over paa hende bag Lampen.  - Ja, Mo'er.  Og hun saá Anna Stein i det brogede Skørt - med de flagrende Baand i Tamburinen
       - saa levende og leende i Lyset fra Rampen i den store Solo ....  Og pludselig lagde hun Hovedet ned i Puderne og hulkede, voldsomt og ustandseligt, i
       afmægtig og fortvivlet Smerte ....  Det var blevet Morgen, før hun faldt i Søvn.  - - Balletten havde gjort Lykke. Frøken Holm læste Kritikken i Skolen.
       Mens hun læste, faldt et Par smaa Gammelkone-Taarer ned paa Berlingskes Papir.  Fra Søsteren ankom der Breve. Det var Breve om Laanesedler og Nød. De Dage, hun fik de
       Epistler, glemte Frøken Holm Hækletøjet, og hun sad med Hænderne i Tindingerne, med det
       aabnede Brev i sit Skød. Tilsidst gik hun rundt til Forældrene, og, rød og bleg, bad hun om
       Halvdelen af sit Honorar.  Det sendte hun hjem.  Dagene gik. Frøken Irene Holm vandrede til og fra sin Dans. Hun fik et Hold endnu. Det var
       en halv Snes unge Gaardmandsfolk, som havde slaaet sig sammen. De dansede tre Aftener om Ugen
       i Peter Madsens Storstue ved Skoven. Frøken Holm gik en halv Mil i Vintermørket, ræd som en
       Hare, forfulgt af alle Balletskolens gamle Spøgelsehistorier.  Hun skulde forbi en Dam, omgivet af Pile. Hun stirrede ufravendt paa Træerne, der strakte
       sine store Arme op i Mørket. Hun følte Hjertet som en kold Sten i sit Bryst.  De dansede tre Timer. (Hun kommanderede. Hun svingede. Herre-Eleverne dansede hun med, saa
       hun fik hektisk Rødt paa Kinderne.) Saa skulde hun hjem. Peter Madsens Gaardport var lukket.
       Drengen fulgte hende med Lygten og fik Porten op. Han holdt Lygten højt op i Haanden et
       Øjeblik, mens hun gik ud i Mørket  Og hun hørte hans "Godnat" bag sig, og Portfløjen, der blev trukket
       frem over Brolægningen og blev lukket  Paa det første Stykke Vej var det Hegn med Buske, der bøjede sig og nikkede ....  Det begyndte at melde Foraar, da Frøken Irene Holms Kursus var endt. Holdet fra Peter
       Madsens vilde have Afdansning i Kroen.  III  Festen blev meget fin med "Velkommen" i Transparent over Døren og
       koldt Bord til to Kroner med Kapellanen og Præstefrøkenen for Bordenden.  Frøken Holm var i Barège med Garneringer og romerske Baand om Hovedet. Fingrene var fulde
       af Venskabsringe fra Balletskolen.  Mellem Dansene sprøjtede hun med Lavendelvand paa Gulvet og truede
       "Fruerne" med Flasken. Frøken Irene Holm blev saa ung igen, naar hun
       havde Afdansning.  Først dansede man Kvadrillerne.  Forældrene og de ældre stod langs Væggene og i Dørene, seende hver efter sine og stille
       imponerede. De unge gik rundt i Kvadrillerne med Ansigterne saa stive som Masker, saa
       varsomme i Trinene, som gik de paa Ærter.  Frøken Holm var lutter opmuntrende Nik og halvhøje franske Benævnelser. Musikken var Hr.
       Brodersen og Søn. Hr. Brodersen junior trakterede Præstens velvillig udlaante Klaver.  De begyndte paa Runddansen, og Tonen blev mere fri. Mændene slog sig paa Punchen i
       Mellemstuen, og "Herre-Eleverne" bød Frøken Holm op. Hun dansede med
       Hovedet paa Siden, løftede sig paa Tæerne, med sin ældede Sekstenaars Gratie.  Efterhaanden holdt de andre Par op at danse, og Frøken Holm og hendes Kavaler blev alene
       paa Gulvet. Mændene kom frem i Døren til Lillestuen, og de raabte alle i stille Beundring
       efter Frøken Holm, der strakte Fødderne lidt længere frem under Kjolen og vuggede i Hofterne.  Præstefrøkenen morede sig, saa hun kneb Kapellanen i Armen.  Efter en Mazurka raabte Skolelæreren "Bravo", og alle klappede i
       Hænderne. Frøken Holm gjorde Balletbøjning med to Fingre paa Hjertet.  De skulde til Bords, og hun arrangerede en Polonaise. Alle gik med, Konerne skubbede til
       hinanden af Generthed og Fornøjelse. Mændene sagde:  - Naa - Mutter - saa skal vi ....  Et Par gav sig til at synge "Landsoldaten" og trampede Takten.  Frøken Irene Holm havde Skolelæreren til Bords og sad under Hans Majestæt Kongens Buste.  Tonen blev igen højtidelig, efter at man kommet til Bords, og Frøken Holm var den eneste,
       der talte, i Salontone, som "de fra Skuespillet" i en Komedie af
       Scribe. Lidt efter lidt blev man mættere. Mændene begyndte at drikke hinanden til og støde
       Glassene sammen over Bordet.  Der blev stor Lystighed nede ved de Unges Bordende, og det varede noget, før der blev Ro
       for Skolelæreren, som vilde tale. Han talte for Frøken Holm og de ni Muser. Han talte længe.
       Langs ad Bordet sad man og saá ned i Tallerkenerne - efterhaanden fik Ansigterne et
       højtideligt og stramt Udtryk, ligesom naar Degnen var i Kordøren i Kirken - og
       drejede Brødkugler med Fingrene.  Taleren naaede Freja med sine to Katte og udbragte saa et Leve for "Kunstens
       Præstinde": Frøken Irene Holm. Der blev raabt ni lange Hurra, og alle vilde drikke
       med Frøken Holm.  Frøken Holm havde ikke forstaaet Talen og var meget smigret. Hun stod op og nejede med
       Glasset løftet i rundet Arm. Det festlige Pudder var ganske forsvundet af Anstrengelsen og
       Heden, og hun havde to mørkerøde Pletter ned over Kinderne.  Der blev en stor Hurlumhej. De Unge begyndte at synge, de Gamle drak Privatglas og stod op
       fra deres Pladser for at slaa hinanden paa Skuldrene eller daske hinanden paa Maven midt ude
       paa Gulvet, under Latter. Konerne begyndte at kaste strenge Blikke, angst for at Halvdelene
       skulde faa for meget.  Og midt under Lystigheden hørte man Frøken Holm, som blev meget munter og lo med en tøset
       Latter som for tredive Aar siden paa Danseskolen ...  Saa sagde Skolelæreren: Frøken Holm skulde egentlig danse - -  - Hun havde jo danset ...  - Ja - men danse for dem - en Solo - det var noget
       ....  Frøken Holm havde straks forstaaet - og en forfærdelig Lyst slog op i hende: Hun
       kunde danse.  Men hun gav sig til at le og sagde over til Peter Madsens Kone:  - Hr. Organisten vil ha'e, jeg skal danse - - som om det var
       det latterligste af Verden.  De nærmeste hørte det, og der blev et almindeligt Raab.  - Ja - De maa danse ....  Frøken Holm var rød lige op til Haaret og sagde: At Feststemningen blev næsten for løftet
       ...  - Og desuden var der ingen Musik ...  - Og man dansede ikke i lange Skørter ... En Karl raabte gennem Stuen: De ka'
       løftes, - og alle lo højt og begyndte at bede paa ny.  - Ja - hvis Frøkenen fra Præstegaarden vilde spille - en
       Tarantel ...  Man omringede Præstefrøkenen. Hun var villig og skulde forsøge. Skolelæreren rejste sig og
       slog paa sit Glas: Mine Damer og Herrer, sagde han, Frøken Holm vil gøre os den Ære at danse
       .... De raabte "Leve" igen og Hurra, og begyndte at rejse sig fra
       Bordet.  Kapellanen var gul og grøn, saadan havde Præstens Frøken knebet ham.  Frøken Holm og Præstefrøkenen gik ind for at prøve Musikken. Frøken Holm var febrilsk og
       gik frem og tilbage og strakte Fødderne. Hun pegede paa Gulvfjælene, der gik i Bakke og Dal,
       og sagde:  - Man er jo ikke vant til at danse i en Cirkus. Saa sagde hun: Ja -
       Lystigheden kan begynde, og talte ganske hæst af Sindsbevægelse.  - Saa kommer jeg efter de første ti Takter, sagde hun. Jeg gør Tegn ... Hun gik
       ind og ventede i Lillestuen.  Publikum kom ind og stillede sig i en Halvkreds, 
       hviskende og nysgerrige. Skolelæreren hentede Lys fra Bordet og stillede dem op i
       Vindueskarmene, ligesom til en Illumination. Saa bankede det paa Lille-Stue-Døren.  Præstefrøkenen begyndte at spille, og alle saá mod Døren. Efter den tiende Takt gik den
       op, og alle klappede: Frøken Holm dansede med Kjolen bunden op med et romersk Skærf.  Det var "La grande Neapolitaine".  Hun gik paa Tæerne, og hun svingede. Tilskuerne saá beundrende paa Fødderne, der gik rapt
       som et Par Trommestikker. Der blev en Klappen, da hun hvilede paa ét Ben.  Hun sagde: Hurtigere - og begyndte at svinge igen. Hun smilede og vinkede og
       viftede og viftede. Det blev mer og mer med Overkroppen, med Armene, det blev mer og mer det
       mimiske. Hun saá ikke Tilskuernes Ansigt mer - hun aabnede Munden -
       smilede, viste alle sine Tænder (nogle græsselige Tænder), - hun vinkede, agerede,
       - vidste, følte kun "Soloen" - -  Endelig Soloen.  Det var ikke længer "La Neapolitaine". Det var Fenella, Fenella, der
       knælte, Fenella, der bad - den tragiske Fenella ....  - - Hun vidste ikke, hvordan hun var kommet op, hvordan hun var kommet
       ud .... Hun havde kun hørt Musikken, der med ét holdt op - og Latteren -
       Latteren, mens hun pludselig saá alle disse Ansigter ....  Og hun havde rejst sig, og hun havde udbredt Armene en Gang endnu - af Vane
       - og hun havde nejet, mens de raabte ...  Inde i Lillestuen stod hun et Nu ved Bordet .... det var saa mørkt for hende, saa ganske
       tomt ....  Saa løste hun langsomt Skærfet, med sært stive Hænder, og glattede Kjolen og gik stille
       ind - hvor de blev ved at klappe.  Hun nejede, tæt ved Klaveret, men Øjnene løftede hun ikke fra Jorden.  De havde Hast med at begynde at danse.  Frøken Holm gik stille rundt. Hun begyndte at sige "Farvel", og
       Eleverne trykkede hende Pengene i Haanden, indsvøbte i Papir.  Peter Madsens Kone hjalp hende Tøjet paa, og i sidste Øjeblik kom Præstefrøkenen og
       Kapellanen og vilde følges med hende.  De gik tavse hen ad Vejen. Præstefrøkenen var rent ulykkelig og vilde gøre en Undskyldning
       og vidste ikke, hvad hun skulde sige. Og den lille Danserinde blev ved at gaa ved Siden af
       dem, stille og bleg.  Saa sagde Kapellanen, pint af Tavsheden:  - Ser De, Frøken - de Folk har jo intet Blik for det tragiske.  Frøken Holm blev ved at gaa stille. De kom til Smedens, og hun nejede, da hun rakte
       Haanden.  Præstefrøkenen slog Armene om hende og kyssede hende: Godnat, Frøken, sagde hun
       - hun var ikke sikker paa Røsten ....  Kapellanen og hun blev ude paa Vejen, til de havde set Lyset tændt i Danserindens Kammer.  Frøken Holm tog den Barèges Kjole af og lagde den sammen. Saa talte hun Pengene ud af
       Papirerne og syede dem ind i en lille Lomme i sit Kjoleliv. Hun førte Naalen saa kejtet, mens
       hun sad foran sit Lys.  Den næste Morgen blev hendes Champagnekurv læsset paa Landpostens Vogn. Det var en
       Regndag, og Frøken Holm krøb sammen under en defekt Paraply; Benene trak hun op under sig,
       saa hun sad helt tyrkisk paa sin Kurv.  Da de skulde til at køre - "Posten" gik ved Siden af
       Vognen, Øget havde nok med at trække én Passager - kom Frøkenen fra Præstegaarden
       løbende hen ad Vejen i bart Hoved. Hun havde en hvid Spaankurv  med. Man maatte da have Proviant med paa Rejsen, sagde hun.  Hun bøjede sig ind under Paraplyen, tog Frøken Holm om Hovedet og kyssede hende to Gange
       ....  Saa brast den gamle Danserinde i Graad og greb den unge Piges Haand, som hun kyssede.  Præstefrøkenen blev staaende paa Vejen og saá efter den gamle Paraply, saa længe hun
       øjnede den.  - - Frøken Irene Holm havde indbudt til et "Foraarskursus i
       den moderne Selskabsdans" i en nær Flække.  Der var tegnet seks Elever.  Der drog hun hen - for at fortsætte det, man kalder Livet. 