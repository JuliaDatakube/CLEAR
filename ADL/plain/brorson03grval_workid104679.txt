DE VEXILLO ECCLESIÆ1760IndledningBrorsons nedenfor gengivne disputats har ikke tidligere
								været optrykt. Originaltrykket findes i Kgl. Bibl. Bogen
								er behandlet i L. J. Koch, Brorson-Studier, 1936, s.
								47-56.Den 16. oktober 1760 var hundredårsjubilæet for
								enevoldsmagtens indførelse, og universitetet
								udnævnte i den anledning æresdoktorer,
								deriblandt de to brødre Broder og Hans Adolph Brorson. I
								Copiebog for det theologiske Facultet 1752-77
								(Rigsarkivet), s. 386, findes det kongebrev, hvori Frederik V
								meddeler tilladelsen dertil (Fredensborg, 12.9.1760)*). Det lyder:»Som Os... er bleven foredraget, at til Doctor Gradens
								Antagelse ved forestaaende Jubilæi Holdelse udi
								nestkommende Octobris have anmeldet sig til samme Tiid at ville
								indfinde sig Professor og Lector Theologiæ ved Gymnasio
								udi vor Kiøbstæd Odense Nicolai Nannestad: Og
								til samme Grad absentes at tage, at have erklæret sig Os
								ElskeligeBiskop Hr. Broder Brodersen udi AalborgHr. Hans Adolph Brodersen i RiibeHr. Johann Ernst Gunnerus i TrundhiemHr. Jens Christian Spidberg i Christiansandsampt Hr. Hilarius Hagerup Provst og Sogne-Præst i vor
								Kiøbstæd Arendal saa og Hr. Otto Holmboe
								Slots-Præst ved Aggershuus og Sogne-Præst til
								Aggerhuus Præste-Gield, om Vi dertil fornte Absentibus Vorres allern. Tilladelse ville meddeele. Thi
								give Vi Eder herpaa tilkiende, at Vi allern. ville have bevilget, at
								Doctor Graden, saavel fornte Absentibus, imod at
								De pro honore indsende hver sin Disputatz, som forbemte Professor Nannestad maa vorde confereret.«*) Katalogisator, fru Fritze Smith har venligst henledet
								udgiverens opmærksomhed på dette brev.Brorson skulle altså indsende en disputats, men var
								fritaget for at komme over og forsvare den. I virkeligheden var
								sagen selvfølgelig afgjort, inden den kgl. tilladelse
								kom; de pågældende havde jo
								»erklæret sig«, og disputatserne har
								sikkert været indsendt, vel også trykt for at
								kunne udsendes rettidigt; vi ser i hvert fald, at datoen for
								universitetsfesten (der blev 18. oktober) står in blanco
								på titelbladet til Brorsons disputats, der altså
								har været trykt så tidligt, at dagen da endnu
								ikke var fastsat.Han har givet sin afhandling navnet De Vexillo
									Ecclesiæ (»Om kirkens
								banner«). Den er en slags udlægning af 2. Mos.
								17, 15, hvor det fortælles, at Moses efter den store sejr
								over amalekitterne byggede et alter og kaldte dets navn: Jehova vexillum meum (»Jehova er
								mit banner«).Disse ord er det, som - efter en lykønskning til
								Frederik V og en fortale - behandles i bogens 3 kapitler.
									Kap. 1: Hvem er banneret? Her tales der
								om navnet Jehova. Både ægypterne og
								amalekitterne angreb med mund og sværd bekendelsen af
								Jehova; men dette navn skal her forstås om Guds
								søn, så hvad angrebet gjaldt, var i
								virkeligheden Messias' guddommelighed, og amalekitterne
								tilsigtede at umuliggøre Messiasforjættelsens
								opfyldelse ved at udrydde Israels folk. For øvrigt
								trivedes der også foragt for Messias'
								ære inden for selve Israel. Dette overfører
								Brorson på sin egen tid, hvor han ser
								fornægtelsen af Kristi guddom brede sig, især
								blandt de dannede. Han hævder skriftens lære om
								frelserens guddom og viser det rette forhold mellem dannelse og
								gudsfrygt. Kap. 2: Hvad er banneret? Her
								forklares, hvad der ligger i udtrykket banner eller fane som
								betegnelse for Jehova (Kristus). Dels siger dette udtryk, at kirken
								er i krigstilstand på jorden; dels lover det alle
								nedbøjede tilflugt; dels endelig er det symbol
								på kirkens vækst, idet fanen lover alle
								overvundne nåde, og dette giver Brorson anledning til at
								afvise den calvinske lære om forudbestemmelsen. Kap. 3: Hvis er banneret? Her
								spørges der om, hvem der kan være tryg under
								dette banner. Det kan Guds folk eller kirken, ecclesia, hvilket ord
								betyder udkaldelse, altså betegner dem, der er kaldt ud af
								de uigenfødtes store skare og nu bruger ord ogsakramenter ret. Det, der her danner skel, er troens hemmelighed, som
								ligger i det ene ord »mit«: »mit banner« dvs. i den personlige
								tilegnelse af frelsen i Kristus. Og kendetegnet er indbyrdes
								kærlighed og enighed under eet banner. Til sidst sluttes
								der med opfordring til aldrig at svigte korsets banner, men holde ud
								ved ham, som gør stærk.- - -Når man har læst bogen, er man først
								og fremmest klar over, at Brorson var en stiv latiner. Sproget er
								yderst gloserigt; der er ordspil og elegante vendinger, og de lange,
								indviklede sætningsforbindelser giver det hele den
								tungtskridende værdighed, der er så
								væsentlig for latinens ejendommelige skønhed.
								Man forstår, at det - som tidligere omtalt (s.
								259) - er fra dette sidste, Brorsons danske prosa har
								fået sit særpræg. Men hvad der
								på latin er en dyd, er jo unægtelig på
								dansk det modsatte.Hvor megen belæsthed der ligger bag afhandlingen, er ikke
								godt at sige. Den aleksandrinske oversættelse af det gamle
								Testamente til græsk (LXX) bliver benyttet ligesom
								også den jødiske historiker Josefus og den
								gamle græske digter Hesiod. Citater findes fra
								oldkirkelige forfattere som Prudentius, Augustin og Sulpicius
								Severus, fra Bernhard af Clairvaux's udlægning af
								Højsangen og fra den ortodokse lutheraner Johan Gerhard.Hvad angår det teologiske indhold, så
								føler en nutidslæser det på visse
								punkter som en røst fra en såre fjern fortid.
								Det er særlig den uhistoriske opfattelse af det gamle
								Testamente, som man her hefter sig ved. Brorson læser
								treenighedslæren ind i 2. Mosebog. Han lader Moses leve og
								ånde i troen på Messias'
								guddommelighed, »denne ypperste artikel i den messianske
								religion«. Moses har måttet lide under Faraos og
								hans mænds forhånelse af den Kristus, som skulle
								komme, og det har været spørgsmålet
								om Kristi guddom, der var stridspunktet mellem Moses på
								den ene side, ægypterne og amalekitterne på den
								anden. Ved at bygge altret efter sejren over amalekitterne har Moses
								villet aflægge vidnesbyrd om den forsoning, som Kristus
								skulle fuldbyrde, og ved under kampen at bede med udbredte
								hænder har han forud vist den korsfæstedes
								billede. Man fårnærmest det indtryk, at troen på den usynligt
								virkende Kristus i grunden tænkes at have haft en lignende
								betydning på Moses' tid som i aposteltiden, og
								hertil svarer også, at »kirken«
								eksisterer under den gamle pagt lige så vel som under den
								nye.I virkeligheden er alt dette udslag af ortodoksiens
								synsmåde, altså ikke noget for Brorson
								særegent. På os virker det overraskende at
								møde denne tankegang så sent som 1760; men
								dengang har det næppe undret nogen.Det er også betegnende, at nytestamentlige skrifter, f.
								eks. Hebræerbrevet - der naturligvis anses for
								paulinsk, - bliver anvendt som kilder til Moses'
								historie ganske sideordnet med Mosebøgerne. Her ligger
								den ortodokse inspirationslære nok bagved. For
								øvrigt benyttes også Josefus på en
								ukritisk måde.Spørger man, om Brorson har noget særligt
								på hjerte med sin afhandling, er svaret ikke vanskeligt.
								Det er uden tvivl hans ønske at aflægge et
								vidnesbyrd mod den fremrykkende »oplysning« med
								»fritænkeriet«. Også anden
								steds ser vi, hvor stærkt denne sag i årene
								omkring 1760 har været fremme i hans tanker.
								Lissabondigtet giver tydeligt udtryk derfor (linie
								213-220; 233-244), og i Svane-Sang, nr. 304; 343
								mærker man det samme. I visitatsberetningerne kommer
								sorgen over tidsånden gang på gang til orde. Det
								hedder 28.12.1759: »Hvad ellers Facies
								Ecclesiæ*) her i Stiftet angaaer, da er Klinten blandt
								Hveden vel altfor kiendelig, og da Superstitionen alt mere og mere
								svinder, saa yttrer sig i dens Sted meer end tilforn Foragt mod Guds
								Ord og Lære Embedet; Thi jo mere Naturalismus lader sig
								merke i den Lærde Verden, og hos Folk af Anseelse, jo mere
								synes gemeen Mand her og der ogsaa at faae en Smag deraf.«
								Tre år efter (28.12.1762) skriver han, ganske vist lidt
								lysere, men dog bekymret nok: »Den atheistiske ja
								antichristiske Sæd, som i disse sidste Tider meere end
								nogensinde tilforn yttrer sig, har dog endnu ikke ret kundet bryde
								igiennem«. Og et halvt år før sin
								død (28.12.1763) klager han: »Det er ikke et
								got Omen, at Religionen forsmaaes, som dog er Grund til alle
								Stænders Lyksalighed, og at det saliggiørende
								Guds Ord jo længere jo meere foragtes«.*) Kirkens tilstand.Her i disputatsen tales der om »den mængde af
								ateister og naturalister, der forkaster enten Guds
								tilværelse eller hans forsyn« (s. 340; 362), og
								om »kætteriets og naturalismens
								ukrudt« (s. 344; 367). Den afskygning af
								fornægtelsen, som han særlig må have
								stået overfor, er dog ikke ateismen, men derimod
								»kætteriet«. Det drejer sig om folk,
								der vel »tror, at skriften er Guds ord«, men dog
								nægter Kristi guddom (s. 342; 365), og hele det
								første kapitel er i virkeligheden anlagt på at
								bekæmpe denne anskuelse. Brorsons afhandling
								står her som et led i den apologetik, som var en
								hovedstrømning i dansk åndsliv på den
								tid.Han ved jo, at fornægtelsens ordførere
								beråber sig på dannelse og rig begavelse; men
								heri er der ikke nogen garanti for at eje sandheden. Man ser jo, at
								netop de folkeslag, der har stået højest i
								dannelse - som grækere og ægyptere,
								- har været sunket dybest i grov afgudsdyrkelse,
								og den menneskelige fornuft er så blind i
								åndelige ting, at den nødvendigvis må
								fare vild, hvis den går på egen hånd
								og forkaster eller fordrejer den hellige skrifts vidnesbyrd.
								Skriften vidner på det klareste om Kristi guddom, og
								herpå fremfører Brorson en række
								eksempler. Hvad dannelsesværdierne, kunst og videnskab,
								angår, så tjener de efter bibelsk tankegang til
								skaberens ære og menneskers gavn, men kun, hvis
								gudsfrygten er til stede som »visdoms begyndelse og al
								erkendelses sjæl«.Ogå kap. 2 bringer en anskuelse på bane, som
								Brorson bekæmper, nemlig calvinismens
								forudbestemmelseslære (partikularismen). Man
								spørger sig selv, om der også heri skulle
								været noget, som har ligget ham personligt på
								sinde, om han f. eks. under sine anfægtelser kan have
								været ængstet af tanken om forudbestemmelse til
								fortabelse. Men der er ikke i hans ord noget, som tyder i den
								retning, og da man heller ikke i salmerne eller i herrnhuteren
								Grasmanns brev om hans anfægtelse 1746*) finder noget af
								den art, må man sikkert antage, at det blot er en gammel
								teologisk traver, som det sømmede sig for en lutheraner
								at røre, når den latinske pen var kommen i
								gang.*) Se Tr. r. Kl., under nr. 270; L. J. Koch, Salmedigteren
								Brorson, 11931, s. 126 flg.; 21932, s. 128 flg.Brorsons afhandling er ikke noget betydeligt; men den vidner om, at
								han har været årvågen over for det,
								der rørte sig i tiden, og det tredje kapitel, der taler
								om den sande kirke, om troens tilegnelse af Kristus, om
								kærligheden og den uovervindelige bestandighed, ejer en
								varme, efterhånden en begejstring, der ikke kan andet end
								gøre indtryk. Her ser vi nok noget af det, der kunne lade
								hans prædikener føles gribende.- - -Originalens mangelfulde akcentuation af de græske ord er
								bibeholdt i nærværende udgave.Efter den latinske tekst følger en oversættelse
								af afhandlingen.AUGUSTISSIMO MONARCHÆ,PATRI PATRIÆGLORIOSISSIMO, GRATIOSISSIMO,