AT TRO SIG AF FALSKE PROFETER. . .



At tro sig af falske Profeterforledt!

var altid Svaghedens Mærke.

Der er ingen Kraft hos en falsk Profet.

Men Lyset er til for de stærke.

Det straaler fra Evighed stedse paa ny.

Men den, som er ræd for Guds Aasyn, maa fly

til Templer og Helligdomme,

hvor alle oprigtige Fromme

andægtig med Savn og Bod og Bøn

bereder sig paa at fortjene den Løn

at se Frelseren komme.



Et evigt Liv vil de give dig,

de Templets oprigtige Fromme,

i Fald du vil vogte den rene Tro

sagtmodig, til Tiden er omme,

i Fald du vil vente med hellig Hu

som Bruden til Brudgommens Komme.



Men hvorfor gaar du saa sorgfuld din Vej.

Den evige Sandhed og Lykke,

det evige Liv, det findes i dig,

det lever, og kommer til Verden med dig.

Den evige Sandhed og Lykke bor

ogsaa hos mig i hver Længsel, hvert Ord.

Du skal mættes med Brød fra Alkærligheds Bord.



Jeg ved og erkender: - det syntes tit

som om jordbunden Lyst havde ledt mine Skridt.

Thi skønt er Gyset paa Livets Strøm,






naar man kan bo i sit Hjærtes Drøm.

Det er dog de himmelske evige Digte,

jeg elsker ... og taber dem aldrig af Sigte.