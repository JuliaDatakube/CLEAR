GEORG BRANDES

Mel.:Skov, hvor Bøssen knalder



Nu bør det sig, vi vender

den Tak, som Læben brænder,

til Manden klog og fin,

der bænked os i Huset

og skænked os i Kruset

den allerbedste Vin.



Hallo, hallo, hallo, hallo!

Til Manden klog og fin.



Som dyrked os vor Vænge,

som tømred Lo og Længe

og smykked rigt vort Bo

fra sine Langvejsfarter,

med Skind af Leoparder

og Ulv og Bjørneklo.



Hallo, hallo, hallo, hallo!

han smykked rigt vort Bo.



Ifald i Søvn vi dysses -

en Fyrste som Ulysses,

der flakked bredt og vidt,

han snildt vort Mod fornyer;

han kender mange Byer

fra Moskow til Madrid.



Hallo, hallo, hallo, hallo!

han flakked bredt og vidt.






En troende Fornægter,

som efter Skønhed smægter

i Nordens Nat og Sne,

som modigt fremad trænger

trods Blod og friske Flænger

- det sjældneste at se!



Hallo, hallo, hallo, hallo!

i Nordens Nat og Sne.



Og kom fra Vest og Sønder

han hjem, hvor drevne Bønder

har saaet Græs og Korn,

ej tomt han forelæste,

men som en Wojski blæste

han snildrigt paa sit Horn.



Hallo, hallo, hallo, hallo!

imellem Græs og Korn.



Der faldt paa Tidens Alter

saa mangt et Mod i Pjalter

og brast saa mangt et Sværd.

Ej vore Hjærter vakler,

vi løfter vore Fakler

og hilserLucifer.



Hallo, hallo, hallo, hallo!

vor Lysaand, Lucifer.