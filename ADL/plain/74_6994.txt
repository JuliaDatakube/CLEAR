Korsets Tegn.



Det hellige Kors, den Bjælke svar,

som bragte vor Herre Døden,

det Træ, paa hvilket vor Synd han bar,

til hvilket han nagled Brøden -

det meente man fundet, og man skar

sig Splint til Hjælp i Nøden.






Dog Splinter af Kors fra Zions Land

kan slet ingen Frelse mægte,

ej Kors-Træet frier fra Syndens Band,

og var det end nok saa ægte -

Nej, frelse os kan alene han,

Guds Søn, hvis Saar os lægte.



Men døber os Han med hellig Aand,

og tænder os Livets Kjerte;

og gribe vi fast hans Frelserhaand,

og banker mod hans vort Hjerte -

da føres vi did i Troens Baand,

hvor endt er Synd og Smerte.



Da sænker sig ned en Naaderegn

fra Livets og Lysets Strande,

og levendegjør det Korsets Tegn,

der sloges for Bryst og Pande -

da bliver hans Kors os helligt Hegn

mod Verdens vilde Vande.