I Ensomheden.



I Ensomheden

er du en Gud.

I Menneskers Flok

vidskes du ud,

rives dit Jeg

hjælpeløst med,

drives af Smaatings Strøm afsted

paa Godtfolks Vej.

Drives af alt, hvad smaat du fandt

i din egen Sjæl,

af forfængelig Tant,

af det halve Sandt.

Vi har alle i Kødet en Pæl.





Men har du i Ensomhed vundet Mod,

du stiller dig midt i den strømmende Flod,

og staar, hvor du stod.

og da vil du tvinge,

og da vil du lydes,

og Strømmen brydes

imod din Bringe.

II.



I Ensomheden er du en Gud,

den store Natur er din dejlige Brud.

Det er ej som Byernes Hule,

hvor Mennesker skille og skjule.

Og der er vidtstrakte Sletter,

og der er dunkle Skove,

og der er syngende Bække

og Havets sørgmodige Vove.

Og Himlen hvælver sig høj og rolig,





og Stjernerne smiler saa sært fortrolig,

som vilde de love at give dig Bolig.



Og du er ene.

Og stolt dit Hoved du hæver

mod dette pragtfulde.

Og du alene

er Sjælen, der bæver

i dette magtfulde.



Da strømmer i Sindet det vældige Syn,

Verden den nære og fjerne.

Og Evighedernes Glorielyn

flammer et Nu i din Hjerne.



Og stolt du skriger:

Hvor jeg har Vælde.

Himlen og Havet og Jorden er øde,

og Menneskets Børn er Smaatings Trælle.

Jeg er et Liv i det store døde!





Men overvældet af Evighed

kaster du dig paa dit Ansigt ned.



Aa store Natur! Vor Mo'r og vor Fa'r!

Tal til din Søn, der længes mod Svar.

Er jeg en Del af din Aand og din Sjæl,

der kæmper frem mod den fulde Viden;

eller er jeg kun ganske liden,

— en Orm under Dødens Hæl?