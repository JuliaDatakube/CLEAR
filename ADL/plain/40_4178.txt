Den gamle Lærkes Efteraarssang



Den mørke Skye hen over Ørken gaaer,

De vilde Storme hvine om mit Rede;

Paa nøgne Tue sidder jeg og slaaer

Min sidste Sang udi den sorte Hede.



Min Mage sidder under Lyngens Lye

Saa sorrigfuld og ruger vore Unger;

De Stakler under hendes Vinger tye:

"Hvi sidder vores Fader hist og sjunger?"



Ak! det er ej af Fryd, I kjære Smaae!

At Eders Fader her i Natten synger;

I Mørket maae han sine Triller slaae,

Naar Sorgerne hans arme Hjerte tynger.



Før har vel Glæden luet i hans Bryst,

Da Kjerlighed hans unge Hjerte hæved;

Til Himlen steeg han med sin glade Røst,

Og sjungende hen over Jorden svæved.



O skjønne Vaar! o falske Haab, som svandt!

Hvi lod Du mig de søde Drømme smage?

Kort var den Skygge, jeg af Glæden fandt,

Men lange ere Sorgens mørke Dage.



Fri var jeg; kjæk jeg mig mod Skyen svang;

Jeg boltred mig i Foraarsolens Luer.

Fra lette Bryst opsteeg min Frydesang

Blant mine Brødres under Himlens Buer.



Jeg foer ustandset over Bjerg og Dal;

Hvad mægtede min muntre Flugt at tvinge?

Paa Blomstereng, i Lundens grønne Sal

Jeg ikkun hørte Glædes Toner klinge.






Men nu - nu er den Foraarslyst forbi;

Det lette Ungdomssind er brat bortvegen.

Slukt er det Lys, som Jorden smilte i,

Og Vintrens døde Taage er nedstegen.



Paa Jorden sidder den, som fløj engang;

Mat er den Vinge, som i Skyen svæved.

Nedkrympet klynker den, som førre sang;

Af Sorgen nu - ak! før af Fryd han bæved.



Jeg var - jeg er - og snart jeg er ej meer;

En anden Slægt staaer frem paa Jorderige.

Hvor Solen skinner paa mit kolde Leer

Ukjendte Vrimler op til Lyset stige.



Min Fader bygged - borte er hans Huus;

Han elskede, han fostred mig, og blegned.

Jeg elsked og, jeg bygged og paa Gruus;

Snart er jeg og i tomme Rede segned.



Saa skal maaske den næste Foraarsdag

Min unge Slægt paa Haabets Vinger stige.

Stærk er vor Ungdom - Aldren kun er svag,

Og Haab og Styrke svinde bort tillige.



Saa far da vel for evig! elskte Vang!

Du skjønne Vaar! og Du min sidste Sommer!

Ved Graven synger jeg min Liigfærdssang -

Snart med min Død den mørke Vinter kommer.