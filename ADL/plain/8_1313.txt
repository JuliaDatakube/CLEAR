Før Daggry



Det er silde paa Nat i sildig Høst.

Dybt sover Vande og Vinde.

Gryets Kilder fjernt i Øst

begynder snart at rinde.



Under Himlen hænger det hornede Næ,

det magre Næ,

smygende ind imod Busk og Træ

et livstræt Lys -



Et Lys, der hviler sig mildt og mat

Side om Side med tunge Skygger

tyst i Stilhed og Nat.



Dorske Stjerner med søvnigt Skin

bier paa Dagens Komme,

paa Solens Vagt.



    I Bakkefodens Grønning,

    derhar jeg lagt mig ned.

    Langs Muld og Mur og Mønning

    ligger den svale Fred.

    Og kun mit Hjertes Dønning

    slaar højt mod Stilheds Bred.






          Jeg føler, at Lyset det trætte

          og Skyggen den løndomsfulde

          har lagt sig tyst til Rette

          paa mit Ansigt som paa Mulde. -

              Her driver jeg og Jorden hen

              i et Stænk af Evighed.