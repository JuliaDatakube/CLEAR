Mads Doss



Mads Doss han war en kon Koltringsknæjt,

Han gek mæ Foeren i Hien.

Imell saa slow han Lyng te en Bæjt,

Imell saa band han aau Vien

En Liim te hans Muer, aa saa saang han imell,

Di hoer ed saa vit, nær han tow te aa hwell:

La la luh - la la lih - kom! saa skal Aa bih.



Met Kølvro war en kon Stonthostøs,

Gek aasse mæ Foeren i Hien,

Aa somti hun swedt, aa somti hun frøs;

Den Drywwen slet ett hun ku li en.

Hun snøvsed imell, faa hin Dawwen wa laang,

Iwessomda tahrt hun sin Klukker, aa saang:

La la luh, etc.



Aa somti de mødtes saa his aa saa hæhr,

Od Mælmad, aa spraakked saa knøwt da,

Aa let om let fek di hwerranner saa kjæhr:

Jen kam næ den Aahn ga en Hwøwt da.

Aa næ di had edt, gek di hvæ te si Hjaer,

Aa saang, saa de gjall owwe Mosser og Kjaer:

La la luh, etc.



Saaen gek da en Sommer, aa dæ gek flier,

Lieg Kjærrester saa di fann o da.

I Hien kam di no ikki møj mier,

Men hjemm ve hwerranne di lo da.

Aa saa bløw de gywt, aa behøwd ett aa sønng,

Som faer de had gjow, i di baareste Lønng: