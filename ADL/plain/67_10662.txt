FØRSTE GANG



Jeg trykked dine hvide Hænder

og kyssed din Mund

for første Gang.

En dvælende lang

lyksalig Stund!



Sejersforvoven

holdt jeg dig fast mod mit Bryst.



Vinden sused igennem Skoven

blæstlun, med Duft

af Planternes Modnen i Høst;

mens nede i Kløften

en Kilde blinked

som sølvhvidt Krystal.



Jeg sansede ikke.

Det var mig nok

dine Læbers Kys,

dine Øjnes Glans at drikke.



Man taler omflammendeBlikke -

Ditmørke Blik

vided sig, ebbed

som smæltet Metal.



Det var første Gang,

mit Blod saa ungt.






Jeg kyssed dig atter

saa trykkende tæt.

Det var Graad, det var Latter,

var Klage, var Sang.

Mit Hjærte blev let,

mens mit Hoved gled tungt

til dit Bryst.

Og jeg tror, at jeg helst havde grædt.