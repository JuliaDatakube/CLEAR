Jyderne.



Det raske Folk, som pløjer

Den skarpe jydske Vang,

Sin Nakke nødig bøjer

Og trives ej ved Tvang;

Frit lufter over Hede

Den frie Vestenvind -

Til Kamp for Frihed rede

Var altid Jydens Sind.






Det Hellig Knud bekjendte

I Sanct Albani Kor,

Da Storm mod Kirken rendte

De vrede Vendelbo'r;

Og Holsten skamfuldt rakte

Sin Skærv til Jydens Pris,

Da Hals Tyrannen strakte

For Ham fra Nørreris.



Hin Aand fra gamle Tider

Er ikke død endnu;

Den styrker og udvider

End Jydens jevne Hu;

Er Vaabnet mindre blodigt,

Er Nakken lige stiv,

Og han gaar lige modigt

I Kamp for Folkets Liv.



Hil Jer, som Vidne bære

Om Jydens frie Aand!

Vi række Jer med Ære

En trofast Broderhaand!

Og Enighed skal gjøre

Vor lille Flok saa stærk,

At ingen Magt tør røre

Vort fælles Frihedsværk!






Og da skal Danmarks Rige

Af Tidens Nat gaa ud

I Blomstring uden Lige,

I Rigdoms gyldne Skrud?

Og da skal Danmarks Bønder

Saa stolte gaa bag Plov,

Som Eders Brodersønner

Hinsides Vestervov!