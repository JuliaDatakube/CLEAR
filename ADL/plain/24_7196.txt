GULDBRYLLUPSDIGT



De steg i Baaden Haand i Haand

Ved Danmarks blide Strande,

Og Begge hjalp med munter Aand

At løsne Sejlet fra sit Baand -

Og Børen bar fra Lande.



Han greb om Rorets Egepind,

Sig Baaden maatte føje -

Hun sad med Smil paa Ungdomskind

Og saae ham ømt og trofast ind

Alt i hans milde Øje.



Hun tænkte: "Styr i Fred vor Vej

Fra nu til Aftenrøden!

Hvorhen? hvorfor? jeg spørger ej,

Der, hvor Du styrer, følger jeg

Iblinde indtil Døden."



Han tænkte: "Ej paa viden Hav

Det Skib er nu at finde,

Opfyldt med Perler, Guld og Rav,

Som jeg igjen til Bytte gav

Den Fragt, jeg her har inde!"






Saa lod han ud mod Dybet staae,

Lod der sit Anker slippe

Og bjerged Sejlene de smaa

Og lod en Stund saa Baaden gaae

Og dreje sig og vippe.



Her sad de under Himlens Sky

Og saae bag Bølgevrimlen

Den nys forladte Kirkeby,

Hvor Spiret tegnede med Bly

Sit fjerne Kors paa Himlen:



Did peged han og tog i Favn

Sin unge, fagre Qvinde:

"Vi sejle vil iHimlens Navn!

Saa naae vi vel den sikkre Havn

Trods Mulm og barske Vinde!



Og stifte vil vi her vor Magt -

For Een er ej det Hele.

Jeg holde vil med Sceptret Vagt,

Og Du skal bære Kronens Pragt,

Og Æblet - vil vi dele."



Og atter gik det fort og fort

Med Mod og muntert Øje, -

Men Livets Ocean er stort,

Og stundom Skyen blev lidt sort,

Og Bølgen tung at pløje:






Da trylled Kjærlighed med Ord,

Somdenkun har igjemme,

Og Sorgen - var den nok saa stor -

Flux maatte springe overbord

Ved Kjærlighedens Stemme;



Dog, mens fordybede de sad

Og styred liden Snekke,

Var Tidens Haand ej heller lad,

Men vendte useet Blad for Blad

I Livets Bog for Begge.



Mod Aftnen af en dejlig Dag,

Da Bølgen gik saa linde

Som deres Hjerters eget Slag,

Skjød pludseligt et Jubelflag

Sig frem fra Mastens Tinde.



Og rigt i Aftenguld laa Kyst

Og Havnen, halv forborgen, -

Og Livets Vaar var bleven Høst,

Men Begge stode Bryst ved Bryst

Som Rejsens første Morgen!