BRUDSTYKKE AF EN FORTÆLLING (2) Det er nu allerede nogle Aar siden, at Severin Sloth
                                                 kun var kjendt som en haabefuld, fireogtyveaarig
                                                 Student, der havde udgivet en Digtsamling, som var
                                                 bleven vel modtaget, dels fordi den havde visse
                                                 formelle Fortrin, dels fordi en af vore fineste
                                                 Versifikatorer havde givet den et Indledningspoem
                                                 med ud i Verden.  Der stod i den Indledning meget smukt og simpelt, at
                                                 her kom en Musasøn, hvis Hænder, skjøndt saa unge
                                                 og saa svage, alt leged strengevant med Lyrens
                                                 Guld; og hvis du i dette klare Væld af
                                                 ungdomsfriske Toner, der fejred Vaarens Jubel,
                                                 Høstens Vemod og uudfoldet Elskovs blysomme Vækst,
                                                 savned en dybere, mer malmforbunden Klang, ak! saa
                                                 kald ikke paa den, den vil tidsnok komme, naar
                                                 Livets, naar Virkelighedens de fjendtlige Magter
                                                 med barske Hænder har sønderrevet det fine
                                                 Illusionernes Slør, der nu ligger dæmpende hen over
                                                 Sjælens Strenge og giver dem en egen ædel Tone, som
                                                 vækker Minder i vort Bryst om det tabte Drømmens
                                                 Paradis, hvortil det kun i enkelte salige
                                                 livsforglemmende Øjeblikke  forundes os at vende tilbage. Men du, - her
                                                 vender Ordene sig til den unge Digter -
                                                 frygt du ikke, over Sangeren holder alle gode Guder
                                                 Vagt, og Kampen som venter dig den adler, mens den
                                                 hærder, og per ardua ad astra og saa videre ...  Saadan var Severin allerede for et Par Aar siden
                                                 bleven ført ind i Literaturen.  Egenlig skulde han studere Jus, men hans Fader var en
                                                 velstaaende Mand, og Severin skulde ikke bruge
                                                 Examenen til noget bestemt, bare have den, saa
                                                 derfor havde det ingen Hast med Studiet, og den
                                                 unge Mand kunde da i Virkeligheden for de
                                                 Kundskaber han havde i sit Fag ligesaa gjerne have
                                                 regnet sig til et af de andre Fakulteter..... 