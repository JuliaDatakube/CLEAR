Til Johan Christian Drewsen.



De Bølger gaa gjennem Øresund,

Som Bud imellem Broderlande,

Og Møllen gaar der bag dunkle Lund,

Som Vidne om en kløgtig Pande:






Drivhjulet bruser - Kluden splittes ad;

Det bruser atter - da er skabt et Blad,

Tørret og tæt,

Glattet og net,

Et Blad, som blive kan til "Blade".



Men Han, som Hjulet har sat i Gang,

Forstaar ej blot at male Penge;

Han har et Hjerte, der giver Klang

Af alle Livets ægte Strenge;

Hans Villie iler frem med Strømmens Kraft,

Og aldrig gik hans Hu og Stræben lavt;

Oplysnings Dag,

Frihedens Sag

Halvfjerde Snese Aar han vied.



Og han i Bonden en Broder fandt,

Som just til Lys og Frihed trængte,

Og af hvert Guldkorn, hans Tanke vandt,

Han Bonden Broderparten skænkte;

Led Bonden Nød, han flux sin Haand oplod,

Led Bonden Uret, han i Skranken stod,

Trodsed saa glad

Stormandens Had,

Som fordum Engelskmandens Kugle.






Men denne Bonde, for hvem han tren

Med hvide Haar i "Spidsrods"-Dandsen,

Skal sno engang om hans Bautasten

Med tunge Taarer Hæderskrandsen.

Og mens den Mølle gaar bag dunkle Lund,

Og mens de Bølger gaa i Øresund,

I Varetægt

Af Bondens Slægt

Skal Gamle Drewsens Minde leve!