MIN HJEMMEN.



Jeg er født paa Jyllands Sletter,

der hvor Lam af Lyngen nipper,

der hvor hvergarnsklædt og liden

Moder tørred sine Stripper.



Helst jeg mindes Sommerkvælden,

naar de tunge Stjærner tændtes,

medens under Portens Mørke

Stud og Hors af Selen spændtes.



Rugen stod mod Lervægsgavlen,

bøjet svagt af Junidræet;

Duggen faldt paa Gjøgens Vinge,

hvor han gol i Hyldetræet.



Koen stod med Reb om Øret

ved en frønnet Vognkjæp bunden

med en Kat paa hver sin Side

og med Drøvets Drevl af Munden.



- Inde var kun lavt til Loftet,

Maanen kasted Lys i Stuen;

Bedstefar i Lædertrøjen

stavred om ved Skorstensgruen.



Mor gled ind ad Frammesdøren,

slæbende paa Malkespanden;

snart har Koens varme Drikke

fyldt hver Barnekop til Randen.



Far kom kroget ind fra Stalden,

hængte Trøjen op ved Bjælken,

spiste tavs, indtil han sagde:

"Lad os takke Gud for Mælken!"

Strippe, Træspand, hvoraf den ene af Staverne danner Haandtaget;Dræ, Kornets Støvblomster;Drevl, Dyrets nedhængende Sagl;Frammes, Kjøkken.






Bad vi da i Lys fra Maanen,

som kun Børn og Bønder beder,

medens tunge Stjærner tændtes

over brede, tavse Heder.

Kjbh.7/12 1901.