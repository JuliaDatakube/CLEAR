MENS JEG REJSER MOD NORD



Alt, hvad jeg længes efter,

og som jeg ikke kan naa,

det findes i Venedig,

Byen, jeg aldrig saa'.



Venedig, en rødblond Skønhed,

mægtig som Nuets Lyst,

ny som et ubrudt Marmor

fra den karrariske Kyst.



Italiens Hovedsmykke

og Adrias gyldne Laas!

Og her begynder den Lykke,

som ingensinde naas ...



Den hellige Forventning,

der gror i Hjærternes Grund,

er gemt ved Venedigs Hjærte ...

Der vilde den kysse min Mund.