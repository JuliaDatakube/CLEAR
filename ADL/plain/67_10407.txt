TRÆT AF UGERS SYGELEJE. . .



Træt af Ugers Sygeleje

tærer Don Raviro ensom

paa sin rige Hjærnes Drømme,

paa sit stolte Hjærtes Eje.



Fra de snebelagte Veje

larmer Venner ind i Stuen.

I sin Stol Raviro stille

hilser - Kind og Hænder blege.



I hans Blik et Glimt, som taaler

ingen Vennelarm! En Skygge

paa hans fine Bryn for hvert et

velment Tramp af travle Saaler.



Mens hans Øjne tankefjærne

følger Ovnens Baal, da vinker

han med Haanden sagte Tavshed.

Som i Ætherluft en Stjærne



mærker han sig fra en snæver

Klode kastet ud i Baner

som en Stjærne i sin Æther

og han føler, at han svæver,



bæres trods sit Legems Træthed

over Seinen, over Frankrig

ved en Magt af egen Sødme

med en ukendt Hjærtelethed.






Længe har han hvilt og sovet,

før han fandt saa blaa en Æther,

varm en Morgenglød - med Sneen,

Evighedens, paa sit Hoved!