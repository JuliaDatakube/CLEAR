Pigens Morgen



Sig mig, hvad dybt du i Dagningen fandt,

Pige, som ser imod Gryet!

Glæder dig Skyens glødende Kant?






Fik du en Lykke fornyet?

Fik dine Øjne det vældende Blaa

ved imod Morgener aabne at staa?

Hørte du nys i det fjerne

Kalvenes Brøl mod en Stjerne?



Mørket staar endnu til Midten af Straa,

medens de østlige Vinde

blæser et klarere, klarere Blaa

ind over Flade og Tinde.

Fuglene kviddrer et stigende Spil,

som var det derved, at Dagen blev til.

Nu glider Solryggens Bue

op som en glødende Tue.



Pige! En straalende Morgen mer

kom for at vække og vandre. -

I dine Øjne, som vaager og ser,

ligger dog Slummer af andre,

af dine Mødres i Menneskets Vaar,

af dine Døtres om tusinde Aar,

mer end en Morgen kan vække,

spejlet i Søer og Bække.