JEG HAVDE DRØMT. . .



Jeg havde drømt, vi blev til Elskov kaaret

med Løvbruds-Urter slynget ind i Haaret,

og hver en frossen Kummer holdt til Søs

ved Landnamsjublen i de første Kys,

at rige vi blev paa Vindens Bølger baaret

og faldt kun blødt som Frugt om Efteraaret

i Løvet fra et knudret Æbletræ . ..

at lunt i Læ mod sin Venindes Knæ

jeg skulde elske, tænke, tro og hade

som i en Duft af fine Valnødblade.



Men det at elske er at langsomt døde

hvert fyrigt Haab fra Hjærtets Morgenrøde,

og det at elske er en Skæbnedom:

at synes rig, er Lykken nok saa tom.

Jeg ved det, vi fordømtes uden Brøde

i Evighed at skulle elske, gløde,

i Evighed at holde Takt og Trit

til et fortvivlet, vildt Parforce-Ridt,

at se vort nære Fald med stærke Nerver

og hugge Panden i de haarde Skærver.