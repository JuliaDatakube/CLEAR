III.Ved Præsten P. A. Fengers Embeds-Jubilæum.15. Juli 1877.



I Livets Gry Du fandt din Herre,

da Jesu Venner var de Færre;

ham gav Du Haandslag i din Vaar,

ham blev Du tro til isgraat Haar;

og trøstig ud paa Dybet fo'r,

og kasted Garnet paa hans Ord.



Og altid fandt vi Dig den Samme,

ja som en Jule-Granestamme

i grønne Vaar, i Vinter hvid,

med rigest Haab i strengest Tid.

Og, som din Kirke blev dit Hjem,

var Du den Samme og i dem.



Og alt som klartes Troens Kjerte,

kom liflig Stilhed i dit Hjerte,

saa efter Stridens Piledryss

Du kunde skifte Broderkys;

thi Kjærlighed af Troens Grund

Dig blev en fredlyst Rosenlund.



Hav Tak, vor gamle Sjælehyrde,

som bar saa trofast Dagens Byrde,

og gav os i saa jævn en Skaal

saa sundt et Ord paa Kingos Maal!

Og Tak for det som er saa svært,

fordi Du er som Du har lært!






Thi vil vi os med Dig forene

i Bøn til Ham, vi Alle tjene:

Han signe Dig med Aftenfred!

Han lyse, naar din Sol gaar ned!

og bytte saa din Krone graa

med den, Sankt Stefans Øje saae!