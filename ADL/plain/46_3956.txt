Barndommen



Barndom, skjøn som Englens Drøm,

Let, uskyldig, blid og øm,

Som Sylfidens Tanke!

Legende Ephemeris,

Som i Uskylds Paradiis

Tør sin Honning sanke!



Slangen Meerbegjær tør ei

Fristende udfinde Vei

Til dit Edens Skygge:

Thi for det en Engel maae

Med sit Glavinds Lynild staae

Og dets Fred betrygge.



Barndom, Livets gyldne Tid,

Før i Hjertet Nag og Splid

Evigt Sæde tage!

Livets Maidag! Phantasie

Tidt i saligt Sværmerie

Tryller dig tilbage.






Luna lig i Mørkets Stund,

Din nedgangne Straale hun

I sit Prisma brækker,

Og ved den en Billedvaar

Selv i Alderdom opstaaer

Og dens Vinter dækker.



Blide Blomstertid, o vend,

Standsende Fuldendelsen

Af min Frugt, tilbage!

Kom i friske Billeder,

Vuggede paa Atterskjær

Af henfarne Dage!



Da mit Skib paa Engens Kjær

Skjøndt af Bark, var mere værd

End Kong Georgs Flaade;

Meer end Gruben fuld af Guld

Var en Kurv af Jordbær fuld,

Jeg saa driftig saa'de.



Prydet Kjephest som mig bar,

Var min Rang, min Titel var

Vilhelm! Gode! Kjære!

Ellens Skygge mit Palads,

Engens Blomster al min Stads,

Faders Smiil min Ære.



Naar min Søster skjuled' sig

Og, opdaget favned' mig,

O da var min Glæde

Større, end naar Lilla nu

Øm, med overvunden Hu,

Deeler Elskovs Kjæde.






Naar med blikledsaget Iil

Fremfor Kappendes, min Piil

Skivens Hjerte rammed',

Svar mig, o Mæonia!

Om vel meer end Vilhelm da

Før din Sanger brammed'?



Naar ved Veddeløbets Tegn

Jeg forud til fjerne Egn

Løb af støvfuld Bane,

Mon Moreau vel større var,

Svar mig, Innflod! da han bar

Skiebnens Seiersfane?



Glad, utænksom, saae jeg før

Ei for Rosmariners Slør

Moders sidste Leie:

Ak! men nu paa Tabets Vei

Sanker jeg Forglemmigei,

Sorgens Arv og Eie.



Ei jeg spaa'de Nød og Savn

Naar i Frostens sene Favn

Spæde Vaar bortdøde:

Nu jeg maae af Fremtids Skjød

Forud tage Savn og Nød

Og usaaret bløde.



O hvor var jeg lykkelig!

Dyden Graad ei kosted' mig,

Lykken ikke Brøde;

Styret ved Uvidenhed,

Hvert et Ønske døde med

Dagens Aftenrøde.






O hvor var jeg lykkelig!

I min Armod mere rig

End den modne Vise,

Thi jeg nu desværre! veed

Hvad med stolt Unøisomhed

Tusind andre prise.



Væmmet ved de lave Kaar,

Jeg for Fremtids Porte staaer

Og unøisom tigger,

Medens Nutids spæde Lyst

Stoltforagtet, ved mit Bryst

Vee mig! dødfødt ligger.



Barndom, Livets gyldne Tid,

Før i Hjertet Nag og Splid

Evigt Sæde tage,

Kom i friske Billeder,

Vuggede paa Atterskjær

Af henfarne Dage!



Kom med reen Uvidenhed,

Uskyld, Fromhed, Englens Fred

Og med Englens Nøie!

Lad med letbevinget Sind

Mig min Honning drage ind

Dybt ved Manddoms Høie!



Som Libellers Sværme flye

Hen til Liljekalkens Lye,

Naar Orkaner true,

Da, naar Skjæbnen ruster sig,

Skal i Uskylds Favn jeg mig

Tryg og frygtløs skue.