»Asenindens Føl.«



De flokkedes omkring Ham

langs Oliebjergets Steen,

de raabte Hosianna,

de svang med Palmegreen;

de fulgte ham fra Vingaard,

fra Bod, fra Tempelskole,

og mellem dem der fulgte

var Asenindens Fole.



Den fulgte med sin Moder

efter østerlandsk Sæd:

hvor Aseninden vandred,

der maatte Føllet med;

og saadan den ydmyge

Drot vilde hyldes,

at Skriftordet maatte

i Et og Alt opfyldes.



- Men 'en Lysning i Skrifternes

underfulde Skov,

hvor Naadevældet risler

over Sinais Lov,






den lokker mig, den drager

til at spørge og fritte,

til i Kjærlighedsdybet

bag Løvet at titte.



»Al Skabningen sukker

i Forkrænkelighed,

Al Skabningen længes

efter Børnenes Fred!

Naar Børnenes Herlighed

fuldt aabenbares,

skal Skabningens Trældom

til Frihed forklares!«



Det Lysglimt, det drager

mig svirrende Møl

til atter at spørge

om Asenindens Føl.

»Hvis Børnene taug,

skulde Stenene raabe« -

tørDyretda aldrig

Befrielsen haabe?



Og hvergang jeg stirrer

i Dyrets Verden ind:

paa det plagede Trældyr,

den segnende Hind;

og hvergang mig glæder

den springende Ganger,

og hvergang jeg jubler

med Markernes Sanger;






og hvergang jeg skuer

i Øjet en Hund,

som tæres af Længsel

fra Skilsmissens Stund:

en Tjener, hvis Trofasthed

Sult ikke rokker,

et Dyr, hvem det Dyriske

længer ej lokker, -



da svimler vel min Tanke,

da tier min Mund,

men Hjertet, det hvisker

om Forløsningens Stund:

Den Sjæl, som i Dyreham

lider og længes,

mon den skal fra Livet

i Evighed stænges?



- Naar Herren holder Indtog

i Jerusalem, det ny',

naar alle hans Forløste

bær' Palmer i Sky,

naar Jordens Hosianna

faaer Svar fra alle Sole, -

mon da Han vil følges

af Asenindens Fole?