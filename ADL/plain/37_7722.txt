HVAD ER DET VEL, DER KÆVLES OM



Hvad er det vel, der kævles om?

Moral og Kunst og Kristendom!

Den hele Asgaardsrej i Sus,

saa Gud og Satan staar konfus.



Een finder Livet i et Kys

og spreder dem i festligt Drys,

een finder syndigt Blodets Krav

og kalder den, som elsker, lav;



een raaber vildt: fortær i Flæng,

hvem du kan bære til din Seng!

Een skriger hæst: vær til din Død

tro mod den Blomst, du én Gang brød!






Og begge skriger de i Kor:

hos mig alene Frelsen bor,

den Aand, der lindrer Verdens Nød

og vugger Lykken paa sit Skød!



Thi Lykken vil de begge to,

den store Fred, den dybe Ro;

men saa som ingen Lykken fandt,

de taler begge evig sandt.