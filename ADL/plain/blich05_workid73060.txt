Eneste BarnDa jeg i Aaret 1815 var i Kjøbenhavn, befandt jeg mig en Dag hos hiin Ven, hvem
      jeg i min Fortælling "Eva" har omtalt. - Der ringes,
      der aabnes, og med en dyb men skoleret Neien indtræder et, efter Udseende, lidt meer
      end midaldrende Fruentimmer. Hendes hele Dragt mindede om den Talemaade: "at slide
      Silke af Armod." Hatten havde Huller og Kjolen ligesaa, hvorvel de vare smaae, og
      skjødesløst sammenræmpede. Paa venstre Haands
      næstmindste Finger saaes en simpel Ring, der snarere kunde være Messing
      end Guld. I den høire Haand holdt hun en Parasol, der vist længe havde
      overlevet sine skjønne Dage, ligesom Bærerinden, hvis lange, magre og
      blege Ansigt passede godt til hele Dragten. - Naar man kommer i Berørelse
      med en Bekjendt ville Øjne instinctmæssigt søge
      Øjne. Men af hendes var ej engang den underste Halvdeel at see; de
      ubevægede Øjenlaage lukkede for Sjælens Vinduer - jeg
      mener Stenene, disse trinde Glughuller. - Hun havde været temmelig
      høj, men var nu sunken lidt; hun var rundrygget. Naar hun talte rettede hun sig
      vel; men sank derpaa atter sammen. - Hun tiggede; man hørte: det var
      schematisk, lært udenad. Een, endnu ikke aldeles neddæmpet
      Hoffærdighed røbede sig baade i Tale og Legemsstilling. "Jeg
      har vist nok ikke den Ære at kjende Dem personlig, min Herre!" sagde hun,
      "og De kjender vist heller ikke mig; men De kan troe mig: jeg har seet bedre Dage,
      end disse" - et svagt Skuldertræk bekræftede det.
      -"Man har sagt mig: De var en ædeltænkende Mand; og
      saa fordrister jeg mig at anmode Dem om en Understøttelse - efter eget
      Behag - til Huusleje." - Han tog et Par Skridt hen mod
      Skriverpulten; men vendte sig pludselig om imod hende, med det Spørgsmaal:
      "Deres Navn? Madam!" - Hun skuddrede, bøjede
      Hovedet, og trak Laagene heelt ned over Øinene - medens hun svarede
      langsomt, og i en Spøgelsetone: "Mit Navn? - det har jeg for
      langt Tid siden tabt - og nu har jeg næsten glemt det - ligesom
      den øvrige Verden mig. Jeg har vel faaet et Andet; men det tilhører en
      talrig Familie - det hedder: Sorgognød" - Her tørte hun
      sine - tørre Øine. - - Smith gav hende,
      uden videre Examination nogle Sedler. Hun neiede, rettede sig igjen, og gik.Jeg havde under dette Optrin, med sælsomme Følelser, betragtet den
      fornemme Tiggerske. Det kom mig grandgiveligt for: at jeg skulde kjende - eller have
      kjendt - dette Ansigt, denne Stemme. Men for disse dunkle og svage Mindelser fandt
      jeg hverken Tid eller Sted. - Hun var mig, i vaagen Tilstand, som et
      Drømmebillede: man synes at skulle kjende Phantasiens Skabninger; men naar man
      troer at fastholde dem, forvandles eller forsvinde de."Hm! - det var mærkeligt" - sagde Smith
      - "Hun vilde ikke være sit Navn bekjendt - Du saae
      saa vist paa hende - veed Du noget?"
      -"Hm!" svarede jeg "seet hende før har
      jeg; men det er mig ikke muligt at komme paa: Hvor eller Naar - mon hun gik
      ud?" - "Der seer jeg hende ude paa Gaden" sagde han
      "hun gaaer nedad til Frue Kirke. - Vil Du ha’ Noget at vide af
      hende saa maae Du skrappe Dig." - Det gjorde jeg, indhentede, men fulgte
      hende i en liden Frastand.Da hun drejede om Hjørnet af Bispegaarden, tog hun, bestandig gaaende, et Stykke
      Papiir op af Lommen, saae afvexlende paa dette og paa Huusnummerne. Noget forbi Chrystalgaden
      standsede hun et par Secunder, og drejede derpaa ind ad en Port. - Jeg blev ved at
      holde den gamle Sejlers Kjølvand - opad til anden Sal. Medens hun
      ringede, gik jeg en Trappe højere op, og skottede gjennem
      Rækværkets Træmmer. Døren dernede gik op. En
      Tjenestepige traadte i den og sagde spodsk: "Naa! det er hende igjen; hun
      besøger os tidt, men mit Herskab har befalet mig at sige hende, at det ikke kan
      nytte, hun kommer her før paa Løverdag otte Dage - den
      første i Maaneden hun veed - adieu!" - Dermed
      lukkede hun Døren efter sig, og smækkede Skaadden rapt for. -
      Den Udelukkede stødte Parasollen mod Gulvet, stivede Ryggen, slog Øinene
      heelt op, stod saaledes nogle Secunder, som Een der eftertænker noget vigtigt, og
      gik - eller trippede raskt ned ad Trapperne. Jeg fulgde efter. Hun tog Veien tilbage
      ad Nørregade, om ad Chrystalgaden, og ind i Peter-Hvitfeldsstræde, hvor
      hun gik op i et meget uanseeligt Huus. Jeg ansaae det for hendes Bopæl, som det
      ogsaa var. - I Kjelderen boede en Spekhøker, hvem jeg antog for Husets
      Ejer, eller dog, ifølge hans Næringsvej som den der maatte vide Beskeed
      om de Iboende. - Han var ikke tilstede; men et Fruentimmer, som paa min
      Forespørgsel bejaede at være hans  Kone. Jeg kjøbte noget, og spurgte: om saadan og saadan Een
      boede her? og hvem hun var? - "Ja vel logerer hun her"
      lød Svaret; "men hvad hun hedder kan jeg ikke huske; min Mand veed det,
      for han er fra samme Egn derovre i Jylland. Saameget kjender jeg til det: at han er
      fød paa det samme Gods som hendes Fader ejede, og han var ellers Kammerherre, eller
      saadannoget, og en riig Mand, og hun var eneste Barn; men hun skal ha’ baaret sig
      snavs ad, giftet sig mod Faderens Villie, løbet fra sin Mand, og taget fremmede
      Guder - som man siger. Og nu er det Jux med hende: hun staaer altid skreven hernede
      og Huusleien kommer aldrig før bagefter; og det er endda knap nok, men min Mand
      seer lidt igjennem Fingre med hende for Landsmandskabs Skyld - der er han selv! nu
      kan han gie Dem bedre Forklaring." - "Hvorover?"
      spurgte han. "Den Herre" sagde Konen i det hun gik bort,
      "vilde vide, hvad hun hedder, der boer heroppe paa tredie Sal til
      Venstre." - Han saae stivt paa mig, og spurgte: "Med Forlov;
      Hvem er De?" Det sagde jeg ham, saavelsom hvor jeg var født. Han blev
      herved meget mild, slog med den flade Haand paa Disken, og gav mig de forlangte Oplysninger,
      hvilke jeg, tilligemed Tiggerskens Ungdomshistorie, den jeg kjendte langt bedre end
      Høkeren, fortalte Smith, omtrent som den nu herefter findes.Fra den første Tid af at min Hukommelse staaer mig bi, mindes jeg godt
      Frøken S..... og tyktes uagtet jeg var en Vildkat, naar jeg kom mig - paa
      min egen Bolgade - at Frøkenen var endnu mere forvildet end jeg; hun tog
      mig paa Skjødet, og vippede mig, og kyssede mig, og sagde mig, at naar jeg blev
      ældre vilde jeg nok komme til at forstaae saadannoget. Jeg vidste ikke, hvad hun
      meente, brød heller ikke mit Hoved dermed; men søgte, saa ofte som jeg
      kunde ind til hendes Moder, som, meget gigtsvag, og, som siden er rundet mig i Tanker, meget
      hjertesyg, alligevel kjælede for mig og altid havde Sukkergodt, at putte i min lille
      Mund. Jeg saae hende aldrig udenfor sit Kammer, inden hun blev baaret derfra i den bekjendte
      lille sorte Porte-Chaise. - Hendes Mand Kammerherren stod ikke nær saa
      høit hos mig. Naar han kastede sine smaae grønne Øjne paa
      mig, fornam jeg altid noget antipathisk; hvorvel han aldrig sagde mig et eneste haardt Ord,
      men blot gjorde lidt uskadelige Smaaløier med mig - disse endda ikke af
      de fineste; men de vare mig ligesaa uforklarlige som Datterens. - Denne
      gammeladelige Herre var en rigtig Aristocrat: hvilken Bondepige paa Illustrationerne vises ikke af hensyn til rettighederne. Godset, han tilkastede Tørklædet, maatte holde for; og hvilken
      Bonde, han blev vred paa, maatte holde Ryggen til. Stundom slog han vel haardt, for
      stærk var han, og maatte eengang udholde en Proces lige til Høieste Ret,
      fordi han skulde have slaget Een, saaledes at han døde deraf. Kammerherren blev
      frikjendt, det forstaaer sig selv; og saa var den Historie forbi. - Men jeg maae dog
      fortælle en anden, der vel ogsaa endtes med Død og Drab; men var
      alligevel  meget morsom. - Paa H....
      tjente en Hyrdedreng, der kunde løbe og springe, som om han havde lært
      det i Nachtigalls Institut. Det hændte sig nu en Sommer, at Gaardens fungerende Tyr
      med eet bliver mandvoln, render sit Tøier istykker, jager andre Høveder
      og Heste løse; og gik denne Frihedsspectakel ud over Naadigherrens Korn. Han kalder
      da alle Folkene sammen, og udlover en Krone til den der kan bringe ham Spectakelmageren enten
      død eller levende. - Hyrdedrengen siger: "A vil
      prøve ad - men saa skal I  Anner slaae Purten i,
      nær A faar ham herind." - Hele Personalet bevæbnede
      sig nu med Forke, Øxer og Leer, og ventede paa Gutten Tyr! medens min gode Thomas
      allerede havde opsøgt ham ude i Rugvangen. Han rækkede Tungen ud, og
      brølte ad Bæstet, der strax satte efter ham. Thomas’s to Been
      vare rappere end Tyrens fire, saa at han flere Gange maatte standse for at faae den med. Det
      lykkedes da ogsaa: Thomas foer som en Triumphator ind i Gaarden - Tyren bagefter, og
      - ud i Møddingen, hvor den fik en skiden Død. -
      Thomas fik ej allene sin Krone; men ogsaa en blaa Trøje med Sølvtresser,
      og en endnu mere glimrende Hue; kort sagt han blev Løber; og gjorde i denne sin
      Embedsstilling Kammerherren megen Ære. Han var godt kjørende den naadige
      Herre; men Thomas var endnu bedre løbende, saa hvor stærk end Kudsken jog
      paa, var Løberen altid langt foran, gjorde en Rundenom efter den anden, og
      smældede med sin Pidsk, som vilde han udæske baade Kudsk og Heste.
      - Thomas Løber skulde, uagtet sine glimrende Egenskaber, ikke kommet til
      at figurere i denne Historie, hvis han ikke havde gjort andre Løb end dem foran
      Kammerherrevognen.Vor Frøken skulde da til at giftes. Papa havde udseet en kjøn ung
      Baron til hende, som tilmed var Lieutenant; og der var slet ikke andet ivejen for
      Ægteskabet, end det: at Datteren havde udseet sig en Anden. Det var skeet saa
      hemmeligt, at Naadigherren ikke vidste noget deraf, og altsaa ei heller kunde begribe, hvorfor
      hun gjorde Indvendinger mod et saa passende Partie, thi Grunden hertil skjulte hun
      omhyggeligt.Den lønligt Udkaarede var desværre kun en
      Præstesøn; men hans Uniform var blaa, og hans Skjæg sort,
      hvorimod Baronen havde tynde gule Fnuk paa Hagen.Vor Hurtigløber Thomas blev de Eiskendes Duepost og Contoiret var
      Bagklædningen af Niels Bugges Brystbillede i Vestibülen.Dog, Correspondendsen blev opdaget, men Postføreren ikke; thi han løb
      mellem H... og W... naar alle andre sov. En Dag ankommer en historisk og antiqvarisk
      Lærd fra Kjøbenhavn, eftersom han havde faaet at høre om de
      omtalte Billeder. Kammerherren selv viser ham det. Den Fremmede seer efter et muligt
      Malermærke; og da han intet finder paa den rette Side, vender han Billedet om, og
      hvad finder man der, uden en lille trekantet Billet der slet ikke saae antik ud. Kammerherren
      stak den til sig i Taushed. Da den Fremmede var borte aabnede Herren Brevet, og fik deraf
      fuldt Lys i Sagen - Datterens Hjertesorg. - Kudsken fik strax efter
      Befaling at spænde for Chaisen, og Frøkenen at gjøre sig
      færdig til en Reise og snart trak de fire Svedfuxer det høie Herskab til
      A....... Det var et Slags galant Fængsel, hvori Frøkenen blev bragt;
      Herren og Fruen - hendes Faster - vare Arrestforvarere. - Ja de
      havde tidsnok: inden Fangen kom vel af Vognen, fik Løberen Anviisning paa det nye
      Posthuus, som hun paa Didreisen allerede havde oprettet - i Munden paa en af de
      Vildmænd, der stode som Skildvagter oven for Indgangstrappen.Baronen arriverede endnu samme Dag. Det gik saa meget kjerligt til: hun baade kyssede og
      klappede ham; og Ingen skulde troe andet, end at hun var forelsket til op over begge
      Ører. Det var hun ogsaa, men ikke i den stakkels Baron.Paa et Kammer i anden Etage blev Fangen indqvarteret; og Tjenerne skiftedes til at holde
      Vagt i Gangen, der førte til Slottets eneste Ud- og Indgang.En Morgen, som Herren og Fruen, og min Lidenhed sadde ved Thebordet, kommer den ene Tjener
      ind med et Lommeklæde, som han havde fundet under Frøkenens Vindue.
      "Bring hende det op!" sagde Herren. Men Fruen, som havde en finere
      Næse, tog Tørklædet fra ham, og eftersaa det i alle
      Hjørnerne medens hun lod Tjeneren gaae ud. "Eja!" raabte hun
      saa, "det er ikke Lottes Tørklæde - see her staar et
      B. Jeg vil væde paa, at denne Monsieur B. har været hos hende inat. Gaae
      Du selv ud min Hjerte; og see vel til baade i Haven og paa Muren, om der ikke skulde
      være andre Kjendetegn paa et hemmeligt Stevnemøde."
      - "Det vil jeg, sandt for Herren! ogsaa" svarede han, og gik.Undersøgelserne lod ham opdage: at langs hen med Muren var Duggen aftraadt, og
      Græsset nedtraadt: at i en Gang som førte til den nordre Stakitport, var
      i Sandet synlige Trad frem og tilbage: samt at 
      udenfor Porten havde staaet en Hest bunden, der havde trampet, og skrabt."Jeg vil, sandt for Herren!" - saaledes sluttede han sin
      Beretning, - "hellere vogte hundrede Gedder, end een ung Pige, naar hun
      faaer Nøkker. Synes Du som Jeg, Mama! saa ville vi skikke hende tilbage og det i denne velsignede Dag. Saa faaer din Broder selv passe paa hende, det
      bedste han veed og kan.""Ja, min Hjerte! lad os det!" sagde hun -
      "Men" - lagde hun til - "er det ikke det
      sikkerste, at vi følge selv med; for sende vi hende allene bort, hvem veed saa hvad
      hun kunde hitte paa? Og Kudsken og Tjeneren kunne vi ikke forlade os paa."
      - "Du har ret Mama!" svarede han. "Det slemmeste
      er: hvordan vi skulle faae hende herfra paa en god Maade; for Magten vil jeg paa ingen Maade
      bruge. - Det var dengang jeg paatog mig at være Vildtvogter; men det skal sandt for
      Herren, blive sidstegang!" -"Lad Steen gaae op til hende!" siger Fruen, og spørge: om
      hun har Lyst at gjøre en Tuur med til H... Jeg gik; og see! hun havde strax Lyst,
      og kom heel paaklædt ned endnu førend de Gamle vare blevne
      færdige. - Der blev slet ikke talt noget om den formentlige Fenstren; og
      vi rullede af alle fire. - Midtvejs omtrent mellem A... og H... ligger en lille Bye,
      hvis Navn jeg heller ikke er for at tilkendegive. I Byen boede en Præst, hvis Hauge
      rakte lige ud til den Vei, vi havde at kjøre. Som vi kom hen derimod, see vi
      Præstens Gartner - som ellers var en ret beleven Mand - en
      Kjøbenhavner - Han plukker Blomster, og binder dem sammen i Smaakoste.
      - Da vi næsten ere komne lige ud for ham, lader det til, som blev han os
      nu først vaer. Han hilser, nærmer sig hurtigt, og springer over Diget til
      Vognen, idet han beder Kudsken holde. "Maae jeg ha’ den
      Ære" raaber han "at offerere Herskabet nogle af mine
      Levkøjer! Jeg troer neppe der findes saa fuldkomne andensteds i
      Jylland." Man takkede og modtog de blomstrende Foræringer.
      "Naar de kommer til Staden," lagde han til, "hvor de maaskee
      bliver inat, var det godt, om Bouquetterne bleve løste, og Blomsterne enkeltviis
      nedsatte i vaadt Sand: saaledes conserverer de sig længere - den naadige
      Frøken paatager sig maaskee den Uleilighed; den vil sandelig ikke være
      spildt." - Dette sidste sagde han med et noget alvorligt Ansigt, og et
      Blik til den naadige Frøken, som jeg dengang ikke forstod at tyde; men af hvilket
      Slags jeg, Illustrationerne vises ikke af hensyn til rettighederne. gammel nok, har observeret adskillige. Nu kan jeg for det meste see paa et par
      Øjne, om der er en vigtig Hemmelighed indenfor dem.Vor Frøken var meget glad ved denne Urtekost: hun lugtede hvert
      Øieblik til den, pillede ved Blomsterne og roste dem, og saaledes henad Vejen.
      Engang da hun lirkede lidt stærkere mellem dem, skimtede jeg noget hvidt forinden
      midt i Kosten; men hun lukkede øjeblikkelig sammen om det.
      "Hvad!" sagde jeg i min barnlige Enfoldighed, "jeg troer, der
      er en hvid Nellike derinde." - "Du kan  selv være en Nellike," sagde hun smilende, og
      gjemte Bouquetten paa Brystet. Men det kom mig for: at Snørlivet ikke var
      stærkt nok til at holde fast paa Blomsterne; saadan bevægede det sig ud og
      ind - det kunde jeg heller ikke begribe.Men jeg brød ikke heller mit Hoved længe med det. Der var nok andet som
      tiltrak sig min Opmærksomhed: det smukke, paa Situationer saa vexelrige Landskab,
      hvis Beskrivelse ikke har Sted her; men som Man kan lade sin Phantasi udmale med
      grønne, gule, lysblaa og brune Farver, og udgravere i høje Bakker og
      dybe Dale.Kammerherren blev forundret og muggen ved at see os; han mumlede Noget, som jeg ikke kunde
      forstaae. "Du kan gaae lidt ind i dit Værelse - og tag den
      Lille med!" sagde han til Datteren: vi gik. Indkomne der, hvidskede hun hurtigt,
      og, jeg kunde sige fortroeligt: "tag det Glas der, og hent mig det halvfuld af det
      hvide Sand, du veed nok!" Jeg tog Glasset og løb. Da jeg snurrede mig om
      udenfor, og vilde lukke Døren, saae jeg at i det Øieblik hun klippede
      Bindselet over, der sammenholdt Blomsterne, faldt et lidet Stykke sammenfoldet Papiir fra dem;
      men hun greb det i Flugten med den ene Haancl, medens den Anden smed Levkøjerne
      hulter til Bulter i Vindveskarmen. - Jeg gik ind igjen efterat have hentet det
      forlangte Sand. Som jeg nu aabnede Døren, seer jeg at hun trykker noget Papiir,
      vistnok det samme - til sine Læber, og, da hun fornemmer mig, ned paa
      Brystet. "Saae Du noget? din lille Kjeltring!" sagde hun, vimsende hen
      til mig, og bøjende sit Ansigt tæt ned til mit. "Jeg saae, at
      De kyssede en Strimmel Papiir; andet har jeg ikke seet," svarede jeg,
      "Vist ikke" sagde hun, "jeg lugtede blot til det, for det
      duftede saa deiligt af Levkøjerne - forresten snakker Du ikke til noget
      Menneske, hvem det end er, om hvad Du saadan seer herinde, for, - see her har Du to
      Makroner, og flere skal Du faae, naar den lille Mund ikke vil sladdre." (Det lovede
      jeg - og holdt lige til Nu, det er: noget over et halvt Aarhundrede; hvorfor mine
      Tilhørere ikke maae krympe sig ved, at jeg snakker saa vidt og bredt om en
      Begivenhed af det Slags der er mange tusinde Aar gammel, og vil være nye
      saalænge Verden staaer, nu er der løst for Posen, og Indholdet vil
      herud.)"Hør!" sagde hun videre, "jeg er ikke vel og
      gaaer nu tilsengs. Naar lidt er gaaet, kan Du komme, og læse mig noget op af
      "Siegvard" - som Du pleier; det hvor Kronhelm
      bortfører Therese - det er saa sødt, gaae nu til Fader, og
      snak med ham om Fuxerne." - Jeg gik og  snakkede om Fuxerne baade den Dag og den næste. Og Baronen
      snakkede med - for han var jo Cavalleri-Officeer. - Sommetider gik han og
      Kammerherren ind til den syge Frøken; men naar de kom, sov
      hun altid. (Det var snurrigt, naar jeg kom allene var hun altid
      vaagen.)Naar jeg vilde til at gaae, sagde hun bestandig: "see at faae fat paa Thomas
      Løber! og spørg ham: om han ikke har noget til mig!"
      - Det gjorde jeg ogsaa; men han havde ikke noget, førend den anden Dags
      Aften - efterat Frøkenen var bleven syg. Da flyede han mig saadan et
      underligt Brev, der ikke var lagt sammen, som Breve ellers pleie at være, men som en
      Sløife. - Det maa have været et mærkeligt Brev: for,
      aldrig saasnart havde hun læst det, før hun blev frisk, sprang op, og kom
      i Klæderne. - Jeg spurgte: om jeg ikke skulde læse i Siegvard,
      men hun sagde: "Lad ham kun være! Jeg har en anden Siegvard -
      han kommer snart - holdt! bie hos mig saalænge! Der har Du hele Æsken med
      Makronerne."Jeg klemte paa Makronerne. Hun pakkede Kjoler og Klæder og andet Stads i en
      Kuffert, idet hun hvert Øieblik kikkede ud af Vinduet. - Da jeg havde
      faaet Has paa Makronerne, kikkede jeg ogsaa ud af Vinduet, for at see, hvad der monne
      være. Og see! Der kom da en Vogn med fire Fuxer for - men det var ikke
      Kammerherrens; og Kudsken ikke heller. - Frøkenen smækkede
      Kufferten i, tog Nøglen til sig, og mig ved Haanden: "Kom
      med!" raabte hun, "at ta’e mod de Fremmede!"
      Udenfor stod hendes Kammerpige; og hende befalede hun at bære Kufferten ned, og
      sætte den i Gangen. - Som vi ere der, ruller Vognen frem for
      Døren, og Kammerherren træder ud til os. Han studser kort ved at see
      Datteren, og det i Reiseklæder: "Hvad! Lotte! hvad betyder det? er Du nu
      saa frisk?" - "Ja Papa! nu er jeg kommet mig,"
      raabte hun med et skjelmsk Smiil. I det samme traadte de Ankomne - En Mand med en
      guul Nøgle paa det høire Kjoleskjød - ligesom vor
      Kammerherre - og to andre, uden Nøgler ind ad Døren.Den fremmede Kammerherre hilsede vores med et ironisk Smiil, og sagde:
      "ifølge allerhøieste kongelig Ordre, og i Kraft af min
      Embedsmagt" - "Jeg blæser ad Jeres
      Embedsmagt!" faldt Kammerherre S... forbittret ind; "men hvor er den
      kongelige Ordre? og hvad lyder den paa?" - "Ordren er
      her," svarte hiin og fremtog et stort Document, igjennem hvis øverste
      Blad fremskinnede det store røde Majestætsegl, Vores greb efter det, og
      udbrølte et "Lad see!""Deres Høivelbaarnhed!" sagde hiin med et ondskabsfuldt
      Smiil, "er desværre ikke i en saadan Sindsstemning, at jeg tør
      betroe den allernaadigste Skrivelse umiddelbart i Deres Hænder. Men saasnart De
      lader Deres Frøken Datter, - hvem Orderen især angaaer
      - trine herhid, skal jeg i hendes og Deres samlede Nærværelse
      oplæse og nærmere fremvise den i disse Vidners
      Overværelse.""Kald paa Frøkenen!" tiltordnede han en fjerntstaaende
      Tjener, og hun kom selv hid fra den anden Side, med Reiseklæder paa, og en lille
      Byldt i den ene Haand. - Faderen maalte hende et Par Gange fra Top til Taa, og
      spurgte barsk: "Hvorhen Mademoiselle!" - Den Fremmede optog
      Svaret for hende, sigende med konstlet Gravitæt: "da begge
      Paagjældende nu ere tilstæde, skal jeg oplæse den mig meddeelte
      allerhøieste Skrivelse, der lyder som følger: "Paa
      allerunderdanigst Andragende af Lieutenant B... af vor kongelige Marine, hvorledes han nemlig,
      som, forlovet med Frøken Ch. S... har bragt i Erfaring, at benævnte
      Frøkens Fader C. S... holder hende strængt indspærret, for at
      tvinge hende imod hendes Villie til at ægte en Anden, saa har Du nøie at
      forfare i hvorlunde denne Sags rette Sammenhæng og Fundament monne være,
      samt Fader og Datter confrontere, for af den Sidstnævnte hendes Erklæring
      saavel anlangende den paaankende Indspærring, som især at bringe til
      Kundskab: hvilken af de tvende Medbeilere, hun vil erklære sig for. Vorder dette
      Ansøgeren Lieutenant B.... og det skulde være hendes faste Bestemmelse,
      at forene sig i Ægteskab med denne, da har Du i det Fald, at Faderen ikke godvillig
      vil udlevere hende, at befrie hende med den saavel civile som militære Magt, der
      staaer med vor allernaadigste Tilladelse til din Disposition." - Under
      Oplæsningen af dette Document, knyttede vor Kammerherre først den ene
      Haand, saa dem begge, og strakte dem med stive Arme skraa ned udenfor Hofterne, ret i
      gammeldags Klopfægter-Maneer, og da saa Forelæseren vilde, som han blev
      færdig række ham det, knipsede han til det med højre
      Pegefinger, og begyndte at trampe saa med den ene Fod, saa med den anden - det lille
      tykke Corpus ikke uligt en Statue der vakler i Jordskjælv. -
      "Naa!" sagde den Anden med uforandret Solskinsansigt
      -"Og De, min Frøken, hvad beslutter De? Deres frie Villie har
      De." -"Du vil dog ikke løbe fra din
      Fader?" bruste Faderen til Datteren.- "Hun behøver ikke at løbe," tog den
      fremmede Kammerherre Ordet; "for hun kan kjøre med mig - om
      hun vil. - Bliver De her,  eller maa jeg
      byde Dem min Arm?" Hun tog imod den og bukkede for Faderen. -
      "Løb saa din Taske!" raabte denne; "løb
      til Verdens Ende med din liderlige Matros! Men vov dig aldrig indenfor Grændserne af
      dit fædrene Gods! Det er tabt for dig - Du er
      arveløs."Hermed skiltes Fader og Datter. De havde seet hverandre for sidste Gang.Kammerherren blev oppe lige til næste Morgen. Snart skrev han, snart gik han frem
      og tilbage i sit Soveværelse, nu med hurtige faste Trin, nu langsomt, ligesom Een
      der grubler eller er kommen op af en Sygdom. - Uden at have nydt noget siden
      Gaarsdagen, kastede han sig omsider paa Sengen, men i Klæderne, ringede paa Tjeneren
      og befalede ham at vække sig om to Timer. - Den fastsatte Tid gik Tjeneren
      ind; men kunde ikke faae ham vaagen; thi han var død; et Slagflod havde gjort Ende
      paa hans slette Liv, og kvalt hans Hævnplaner i Fødselen. - Den
      forhadte Svigersøn blev hans Universalarving.Denne tog aldrig Bopæl paa H...; men kom blot en Gang hver Sommer dertil for at
      eftersee Bestyrelsen af Gaard og Gods saavelsom Vedkommendes Regnskaber; hans Kone var
      ingensinde med; men forblev hellere i Hovedstaden, hvor hun naturligviis kunde more sig bedre.
      - Maaske Fru B...’s Ulyst til at gjensee sin Fødegaard og Egn
      ogsaa har bevæget Manden til, efter faa Aars Forløb at sælge
      det Hele herovre. - Denne Handelssag tilligemed saa mange Smaatterier, der
      først maatte bringes tilende paa Godset, holdt ham længere end
      sædvanligt dersteds.Da han kom tilbage fandt han sit Huus, sine Børn, sine Tyende; men sin Kone fandt
      han ikke: let kom hun - let gik hun.Enten nu Tiden var bleven hende lang, mens Manden var borte, eller hun var bleven keed af
      ham, - hvilket jeg snarest vil troe - nok var det: hun havde erhvervet sig
      en anden Lieutenant, til at forkorte Tiden. Men begge havde et Par Dage, før hun
      ventede sin rette Lieutenant hjem, pillet af med alt det ædle Metal, der havdes i
      Huset - som der meentes - over til Sverrig. Idetmindste har en Bekjendt af
      mig fortalt mig følgende.:"Jeg var i Sommeren 1805 i Christianstad, hvor jeg havde en Handelsforretning for
      vort Huus. Der træffer jeg en Dag den Lieutenant, som nogle Uger iforveien var
      smuttet bort med Fru B... - jeg havde kjendt ham godt fra Kjøbenhavn, og
      et par Gange laant ham  Penge - som jeg
      aldrig fik igjen. - "Er det Dig? R....!" raabte han
      "hvad bestiller Du her? Følg med hjem, og see hvordan jeg
      boer!" - Jeg fulgte med, og saae, at han boede smaat, men dog temmelig
      godt, Han gik strax hen til en Dør, satte Munden til Sprækken, og sagde;
      "Frue! maae jeg bede om Frokost til to Personer!" - Jeg
      ventede nu at faae Fru B.... at see; men det var en ganske anden: da hun kom ind med det
      forlangte, hørte jeg og paa Sproget, at hun var svensk. - Da hun igjen
      havde lukket Døren efter sig, gjorde L. en frivol Grimasse, og sagde:
      "Hun er hverken af de yngste eller smukkeste; men hun er mig en solid Veninde
      - Du forstaaer mig nok?" "Vel gjør jeg
      det" svarte jeg; "men jeg troede ellers, Du havde en ældre
      Veninde." -"Ah!" sagde han, "har
      havtrigtig! joh! Du kjendte jo Fru B... - der var ingen Udkomme med hende: hun var
      løbet fra sin Fa’er, fra sin Mand, og saa løb hun fra mig med,
      den Satan!" - "Hvem løb hun saa med?"
      spurgte jeg, "og hvor er hun nu?" - "hun
      løb tilbage til Danmark med en Handelsbetjent, der kneb en Deel Mynter fra sin
      Principal; men hvordan det siden er gaaet med hende - det veed jeg slet intet af
      - drik engang!"En halvsnees Aar tilbage var jeg et Ærinde paa H.... - Ak! hvor
      forandret!Den gammeladelige grundmurede Borg var forsvundet, og en Vaaning af Bindingsværk
      og med Straatag, var nu den borgerlige Ejermands fordringsløse Bopæl.
      - Inde i Værelserne mindedes man om den uafladelige Foranderlighed i alt
      hvad menneskeligt er, "Nu" er aldrig saadan som
      " Før": "Nyt" slutter sig - eller rettere skiller sig fra
      "Gammelt". Her viste sig dette Første - det var
      Bedsteforældre i Selskab med Børnebørn, her et
      mægtigt Egeskab i Fortidens Smag ligeoverfor en lille Mahogny Commode; her en
      Ottoman med forgyldt - nu mestendeels afslidt Træværk og
      Læderbetræk - der, en Sopha fineret og betrukket med hjemmegjort
      Tøj: og her nogle store Billeder af ukjendte længst forglemte Herrer og
      Damer, mellemspækkede og undersmækkede med Kobbere over 2den Aprils Slaget
      og Napoleons Sejre. - Jeg gik ud i Haugen - der var ingen mere! Alle de gamle Frugttræer vare forsvundne, Blomster og
      Køkkenurter havde givet plads for Rug, Byg, Havre, Køer og Faar.
      - Jeg ilede ned til Søen, hvor jeg i mine Drengeaar paa en Altan udover
      Vandet havde anglet - der var ingen Altan, der var ingen Baad - der var
      intet andet  end Vand - og saa Skoven paa
      hiin Side. Jeg tyktes endnu derovre at høre svage Gjenlyd af hine Kanonknald, der
      forkyndte Festiviteterne, dem jeg i mine Drengeaar saa ofte havde bivaanet. - Alt
      var stille. - Jeg ydede mine Barndomsminder et langt og trangt Suk og
      tænkte: der kommer og en Tid, da du selv bliver stille.