EPISTOLA LXXVI.Til ** Min Herre skriver, at han nyligen udi et lærd Selskab hørte tale om et Slags
                    forunderligt Dyr med Arme og Horn, som findes udi ferskt Vand, og som er af den
                    Natur, at naar man skiær den i Stykker, bliver af hvert Stykke et fuldkommet
                    Dyr, som tilforn. Tingen er probat, som kand sees af adskillige derom giorte
                    Beretninger, især af Monsr. Trembleys Memoires, hvilke fortiene at læses. Det
                    omtalte Dyr haver faaet Navn af Polypus. Autor haver forsøgt at skiære det udi
                    mange Stykker, saavel paa tvers som paa langs; og vidner, at inden stakked Tiid
                    et hvert Stykke er  bleven et heelt
                    fuldkomment Dyr med Horn og Arme. Nogle Philosophi have af denne Decouverte
                    taget Anledning at ville svække alt hvad hidindtil haver været lært om Siælen.
                    De uddrage her af saadanne Conseqvencer, at, eftersom alle afskaarne Stykker af
                    dette Dyr ere, og efter Seperationen blive levende, saa maa man deraf slutte, at
                    enten Materien er levende, eller at Siælen kand være Materie, som er sammensatt
                    af adskillige Particler, og som kand deeles in Infinitum. Thi Dyret er enten
                    puur Materie, eller det haver en Siæl, som tillegges andre Creaturer: Hvis det
                    er puur Materie, saa kand et Legeme udi sig selv have Liv; og hvis det haver en
                    Siæl, saa seer man, at den kand multipliceres, saa at af een Siæl kand ved
                    Deeling giøres fleere; hvorved den Lærdom om Siælens Unitet og Simplicitet
                    svækkes. Mine Tanker herom ere disse: Hvis saadan Operation kunde giøres paa
                    fleere Dyr, kunde man deraf tage Anledning til at fabriqvere et nyt metaphysisk
                    Systema: Men, saasom Erfarenhed viser, at de Stykker, som skiæres af alle andre
                    Creaturer, ere og blive døde, saa at de ingen Bevægelse og Liv meere have, saa
                    følger alleene deraf, at dette Dyr, Polypus, maa være af en besynderlig
                    Egenskab, og at det maa være sammensatt af utallige andre smaa Polypis, hvilke
                    ved Skiæringen løses fra hinanden. Hvis saadan Meening, som ikke er aldeeles
                    u-rimelig, følges, saa bliver denne Decouverte ikke saa farlig, hverken for
                    Theologie eller for Philosophie, som foregives; thi deraf flyder alleene, at
                    Polypus er et Dyr af en særdeles Skabning, og at, isteden for, at andre
                    Creaturer ere sammensatte af adskillige legemlige Particler, hvilke bevæges af
                    en simpel og tilfælles Siæl saa er Polypus en Samling af adskillige heele Dyr,
                    hvoraf et hvert haver, og maa have sin egen Siæl, eller sit eget Liv. Man kand
                    bilde sig ind, at det er beskaffet med Polypis som med Ravn udi en Fisk, som
                    synes ikkun at være et Corpus, skiønt det kand være sammensatt af nogle 1000
                    heele Stykker, hvoraf et hvert kand blive en fuldkommen Fisk, saa at, at deele
                    en Fisk-Ravn, er ikke andet end at løse  mange sammenhængende organiserede Semina fra hinanden. Hvis man ikke vil lade
                    sig nøye med denne Solution, holder jeg mig til mit første Argument, som er
                    dette, at man ikke af et eeneste Dyrs Exempel kand formere en nye Philosophie,
                    og kuldkaste en almindelig antagen Meening, som nærmer sig til Demonstration,
                    efterdi man seer, at paa hvilket andet Creatur saadan Operation skeer, det døer,
                    og de afskaarne Stykker blive ubevægelige og raadne. Man siger for et Ordsprog:
                    Una hirundo non facit ver; det er, een Svale giør ingen Sommer. Jeg haver viset,
                    at man af en Cometes u-ordentlige og eleptiske Fart ikke bør eller kand
                    kuldkaste den antagne Meening om Hvirvler eller Vorticibus, men alleene deraf
                    slutte, at Cometen er af en besynderlig Natur, som ingen kand begribe. Ligeledes
                    kand siges om dette selsomme Dyr, at man paa dets u-ordentlige Egenskab ikke
                    kand grunde et nyt Systema i Philosophien. Vel tales om en Orm af samme Natur,
                    som fødes med Mennesker og kaldes Solitarius. Men, endskiønt det var klart, at
                    bemeldte Orm havde Analogie med Polypo, saa kunde dog ikke anføres uden to slige
                    Exempler i Naturen. Derforuden paastaae nogle Naturkyndige, blant hvilke
                    Vallisinieri, at samme Orm er ikke andet end en sammenhengende Kiæde af
                    adskillige andre Orme. Jeg underkaster dette min Herres nøyere Efterforskning,
                    forblivende etc. 