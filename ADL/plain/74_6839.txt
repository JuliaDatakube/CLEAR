Matthæus.



Hvor Bjerg og Bølge knyttes

i grønne Vinløvs-Baand,

hvor Rom og Israel mødtes

og brødes, Aand mod Aand,

der sad i Tolder-Boden

Matthæus under Tjæld,

ej langt fra Jordan-Floden,

og nær ved Livets Væld.



Han seer paa Søens Flade

de hvide Sejl i Flok,

han har paa Bordets Plade

af blanke Ruller nok;

men dybt hans Hjerte grunder,

mens Læben bliver stum,

paa Israels store Under

her i Kapernaum.



Han stod bag Palmeviften,

og hørte Jesu Mund

uddybe Ørken-Skriften

og Salighedens Grund;






saa gav han sig i Lære

mod Jordens Sorg og Savn

hos Markens Liljehære,

hos Himlens Spurv og Ravn.



Matthæus' Sjæl sig fryder,

da Herren gaar forbi!

»Kom, følg mig!« Røsten lyder, -

og flux han gjør sig fri:

han lader Sølvet skinne,

og følger Jesu Fjed, -

hvad Tab, om han kan vinde

Guds Riges dybe Fred!



- O Venner, I som bygge

i et Kapernaum,

hvor midt i Syndens Skygge

dog Jesus ejer Rum;

hvor Guld og Gammen blinker

fra mangen Offerlund, -

see dog, hvor Herren vinker

endnu i denne Stund!



Følg efter, naar Han kalder

ved Morgen eller Kveld!

I Ungdom eller Alder

sig Synd og Sorg Farvel!

Skal Vejen ogsaa vende

mod Urtegaarden ned,

følg ham til Verdens Ende,

til Lys og Liv og Fred!