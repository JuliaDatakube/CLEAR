Til Adam Oehlenschläger.



Du, hvis Lyra var en Morgenlue,

Du, hvis Toner var et Lærkekor,

Du, hvis Kvad har bygt den brustne Bue

Op til Guders Sal fra mørken Jord!

Du, som vakte Sagas Liv af Blunde,

Og var nye Slægters bedste Tolk!

Du, som jevned Fjelde, dækked Sunde

Og forsoned vrede Broderfolk! -



Tak, fordi Du Barnet Vejen lærte

Til en Verden stor og underfuld!

Tak, fordi Du gav det unge Hjerte

Drømmens Skat og Læben Sprogets Guld

Tak, fordi Du fostred op ved Toner,

Lig en Zeus i bly Dryaders Favn,

Tanken, som paa Mandens Himmel troner,

Haabets Karlsvogn og Sejrens Baun!



Fader, Du har levet blandt os længe,

Aarrig blev Du, gammel ej endnu;

Evig Ungdom bor i dine Strenge,

Evig ung i Klangen lever Du:






Og saalænge Nordens Aand har Vinger

Til at flyve over Fjeld og Sø,

Og saalænge Nordens Tunge klinger,

Adam Oehlenschläger kan ej dø!