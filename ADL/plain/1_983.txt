NYTAAR 1887



AAR - Du Hersker, som kommer tyst,

baaret af Nattens lydløse, mægtige Vinger -

Aar, du ukendte, fremmede Herre, -

forkynd - forkynd, hvad Du bringer!



Tusinder Gange sendte den store Tid

fra sin Borg,

hvor han stum

stirrer paa Skæbnens evig rullende Hjul,

Aarene, sine kort levende Børn,

ud til Herskab over Jorden.



Men mere angstfuld trængtes aldrig Skaren

foran Aarets Herskerport

end nu, i denne første Nat,

den ganske Verdens Folk

raaber, Nyaar, foran din Dør.



Aldrig har de strenge Offerpræster,

der prøved i Templerne

Offerdyrs Tegn,

aldrig har de læst

tungere Tegn til tusindfoldigt Mord,

til Verdens Brand,

til Rigers Fald og til Folkeslags Død -

end nu tydes af en Verden i Nød:






Se kun de jernklædte Stater,

Kæmper, der maaler hinanden

med vrede og hævnsyge Blik,

mens trælsomt som hine Slaver,

der under Fogeders Pisk

slæbte Pyramidernes Sten,

Sten til Herskernes Gravmæler,

Folkene slider med bøjet Ryg,

bevogtet af Krigens truende Øje,

og bringer, Dag for Dag,

Byrde paa Byrde

til Lasten - til Bjærget

paa deres eget Bryst.



Mens som af selve Jorden

af Miner, af Kløfter

Hungren kalder frem

- som en frygtelig Dragesæd, -

Elendighedens Legioner med knyttede Hænder,

saa Jernmændene selv,

Kolosserne, skælver ved Skriget

og, værnende, løfter deres Sværd.

Et Skrig, uhyre, som var det Dommedagens Bulder

og sprængte det Himmel og Jord,

et Skrig om Ret,

et Skrig om Brød!



Nyaar! Hør dem, Skarerne for din Dør,

forkynd, hvad Du bringer!

Bar Du under din Kappe

nys, da Du kom,

Krigens blodige Dolk i en grusom Haand?

Bringer Du, umedlidende,

Menneskeheden, der stønner,

kun ny Angst og ny Trældoms Baand

til Gengæld for vore Bønner?

Aar, Du svarer ej! -

Kun langsomt, Stykke for Stykke,






løses din Gaade

til Sorg - eller

er der nogen, som tror det? -

til Lykke ....



Nu hviler, Nyhersker,

din første Nat over Skarerne tavs,

og Stjernerne, dens Øjne,

forraader intet.

De saá med samme Glimten

- var det af Glæde eller var det bag Taarer? -

Verden i Fryd og Verden fuld af Jammer.

Og fra det store Univers kommer der, Aar,

til Skarerne, som raaber for din Port,

intet Svar og intet Bud til Trøst -

tavs bliver din Nat.