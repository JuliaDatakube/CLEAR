SANG



Du er som Skummet paa Vandet

imellem de hvislende Rør,

hvor Søerne svulme og dukke,

saa hvid, saa fnuglet at vugge

- et Lin om en Bølge, der dør.



Der er i Legemets Linier

en ebbende, stigende Strøm,

et Blus af Livet, der ender,

en Sjæl, som heftig forbrænder

i maalløs forvirrende Drøm.



I lette hvidnende Lemmer

med Spænding fra Hoved til Fod

har Sjælen dæmpet sin Stræben.

Jo mere blodfattig Læben,

desmere tørster den Blod.



Du er, som om Foraarets Luftning

kan bære dig bort i sin Favn,

som skal du i Længselens Varme

forgaa i din Elskers Arme,

- en bristende Boble af Savn.



Jeg elsker Ansigtets Bleghed

og Haarets cendréeblonde Elv,

det ægte Smil og den høje

Foragt i Stemme og Øje

hos én, der er slet, som jeg selv.