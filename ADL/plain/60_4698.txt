1848.



Der fløj fra Holstens Stændersal

Af løse Ord saa mange;

Eet var der dog i deres Tal,

Som nok er værdt at fange;

Det Ord kom fra en Riddersmand:

"Den onde Aand - saa mælte han -

"Var mægtig i det danske Land

"I Aaret Ott' og fyrre".






Det Ord forvist fortjener Svar,

Og Svaret skal det finde

I hvert et ærligt Bryst, som har

Hin Tid i trofast Minde.

Laa Folkets Aand i Dvale tidt,

Og gisped mat og aarked lidt,

Engang den rørtes stærkt og frit,

- Det var i Ott og fyrre.



Og har den ellers spredte Hob

Paa Livets skilte Baner

Engang adlydt det samme Raab

Og fulgt de samme Faner;

Har Høj og Lav og Rig og Arm

Af samme Tanke følt sig varm,

Af samme Fryd og samme Harm,

- Det var i Ott' og fyrre.



Var der en Tid, da Danmarks Vel

Laa Alle ret paa Hjerte,

Da sidst man tænkte paa sig selv,

Først paa dets Nød og Smerte;

Da Een og Hver sin Pligt forstod

Og gav, med Vilje ren og god,

Sit Guld, sin Kraft, sit Liv og Blod,

- Det var i Ott' og fyrre.






Om nu en saadan Aand paa Tydsk

Bær Navnet af "den onde",

Saa skal paa Sjællandsk, Fyensk og Jydsk

Den være kaldt den sunde;

Thi Danmark vorder Legebold

For Fjendclist og Fjendevold,

Indtil det løfter højt paa Skjold

Hin Aand fra Ott' og fyrre.