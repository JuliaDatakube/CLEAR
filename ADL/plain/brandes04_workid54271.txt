INDLEDNINGMin Hensigt med det Værk, jeg her begynder, er den: gennem Studiet af visse
					Hovedgrupper og Hovedbevægelser i den europæiske Literatur at give Grundridset
					til en Psykologi af det 19de Aarhundredes første Halvdel. Aaret 1848, der
					betegner et europæisk Uvejr, et historisk Vendepunkt og derved en foreløbig
					Afslutning, er den Grænse, til hvilken det er min Agt at følge Udviklingens
					Gang. Tidsrummet fra Aarhundredets Begyndelse til dets Midte frembyder Billedet
					af mange spredte og hinanden tilsyneladende uvedkommende literære Bestræbelser
					og Særsyn. Men den, der fæster Øjet paa Hovedstrømningerne i Literaturen
					opdager, at Bevægelserne lader sig føre tilbage til én stor Hovedrytme med dens
					Ebbe og Flod: den gradvise Synken og Forsvinden af det foregaaende Aarhundredes
					Følelses- og Tankeliv og Fremskridtsidéernes Tilbagevenden i nye, stedse højere
					stigende Bølger.Den centrale Genstand for dette Skrift er da den Reaktion, som det 19de
					Aarhundrede i sine første Aartier førte mod det 18des Literatur og Overvindelsen
					af hin Reaktion. Denne historiske Begivenhed er efter sit Væsen europæisk og kan
					kun forstaas ved en sammenlignende Literaturbetragtning. Det er derfor en saadan
					jeg vil forsøge, idet jeg bestræber mig for paa én Gang at forfølge visse
					Hovedbevægelser i den tyske, franske og engelske Literatur, som i dette Tidsrum
					er de vigtigste. Den sammenlignende Literaturbetragtning har den dobbelte
					Egenskab at nærme det Fremmede til os saaledes, at vi kan tilegne os det, og at
						 fjerne vort Eget fra os saaledes, at vi kan
					overskue det. Man ser hverken hverken hvad der ligger Øjet altfor nær eller
					altfor fjernt. Den videnskabelige Literaturbetragtning rækker os ligesom en
					Kikkert, hvis ene Side forstørrer og hvis anden Side formindsker. Det gjælder om
					at bruge den saaledes, at vi med den raader Bod paa de Sansebedrag, det
					naturlige Syn medfører. Hidtil har de forskellige Folkeslag i literær Henseende
					staaet hinanden temmelig fjernt og kun i ringe Grad vist sig i Stand til at
					tilegne sig hinandens Frembringelser. Vil man have et Billede af Forholdet som
					det er eller var, maa man tænke paa den gamle Fabel om Ræven og Storken. Enhver
					husker, at Ræven bød Storken til Gæst, men den anrettede alle de lækre Sager,
					den frembar, paa en flad Tallerken, saaledes at Storken med sit lange Næb næsten
					Intet kunde faa fat paa. Man véd, hvorledes Storken hævnede sig. Den anrettede
					sine fiydende og laste Spisevarer i en høj langhalset og smalhalset Vase, hvori
					vel Storkens lange Næb, men ikke Rævens spidse Snude kunde trænge ned. Saaledes
					har i lange Tider de forskellige Nationer vekselvis været Ræv og Stork for
					hinanden. En stor Del af den æstetiske Forsknings Opgave er og har været at
					anrette Storkens Køkken paa Rævens Bordstel og omvendt.Et Folks Literatur fremstiller, naar denne Literatur er fuldstændig, dets
					Anskuelsers og Følelsers hele Historie. Store Literaturer, som Englands og
					Frankrigs, indeholder saaledes et tilstrækkeligt Antal Vidnesbyrd til at man ud
					fra dem kan bestemme, hvorledes det engelske og franske Folk i ethvert historisk
					Tidsrum har tænkt og følt. Andre Literaturer, som f. Eks. den tyske, hvis
					moderne Tidehverv først begynder midt i forrige Aarhundrede, er formedelst deres
					Ufuldstændighed meget mindre interessante. Endnu mere gælder da dette om en saa
					sen Literatur som vor egen. At studere det danske Folks hele Følelsesliv igennem
					den er ikke muligt; dertil har den altfor mange tomme Rum. Der gives lange Tider
					i vor Literatur, der ikke har givet sig til Kende ved noget digterisk eller
					sjælehistorisk Mindesmærke af Betydning. Er der ellers i saadanne Tider blevet
					tænkt og følt, saa vides det ikke nu. Men dernæst har det været vort lille og
					afsidesliggende Fædrelands Skæbne, at det ikke paa første Haand har frembragt
					nogen stor europæisk Aandsbevægelse. Vi har ikke givet Stødet til de store
					Forandringer, vi har undergaaet dem, naar vi ellers har
					undergaaet  dem. Vi faar f. Eks. Reformationens
					Tanker fra Tyskland, Revolutionens fra Frankrig. Vor Literatur er som et lille
					Kapel i en stor Kirke, den har sit Alter, men Hovedalteret findes ikke her.
					Altsaa ikke nok med, at der er Tider, om hvilke man ikke véd, hvorledes man da
					har tænkt og følt; der er Tider, hvor man har tænkt og følt, men paa anden
					Haand, svagere og mattere end andensteds. Saaledes sker det da undertiden, at én
					af de store europæiske Bevægelser naaer os, en anden ikke. Et Løsen griber os,
					et andet ikke. Ja undertiden, naar vi slet ikke har været med i Aktionen, hvis
					brede Bølger først naaede vore sandede Kyster som flade og matte, hænder det, at
					vi kommer med i Reaktionen.Et saadant Tilfælde tror jeg har fundet Sted i dette Aarhundrede. Det har været
					mig paafaldende, og det er dette Indtryk, som har foranlediget mig til de
					Undersøgelser, der vil blive Genstand for dette Skrift.Alle véd, hvilken uhyre revolutionær Bevægelse der i Slutningen af det 18de
					Aarhundrede brød ud over Verden, og hvilke Følger den andensteds medførte i
					Politik og Literatur. Denne Bevægelse er for mange Omraaders Vedkommende slet
					ikke naaet til os. Dens aandige Udgangspunkt var Forskningens ubetingede Frihed.
					Men den frie Tanke, der andensteds optraadte i saa dristige Former og gav sig
					saa mægtige Udslag, kommer til os kun i den ynkeligt afblegede Form af teologisk
					Rationalisme. Hegel har sagt de smukke Ord: «Saa længe Solen stod paa Himlens
					Hvælving og saa længe Planeterne drejede sig om Solen, var det ikke blevet set,
					at Mennesket havde stillet sig paa den rene Tanke, man kunde sige stillet sig
					paa Hovedet, og havde søgt at omforme og opbygge hele Virkeligheden efter sit
					Hoved. Alle tidligere Revolutioner havde havt stedlige Formaal, først denne
					vilde omskabe Menneskeheden.» Man kan ikke nægte, at vi Danske iagttog
					Sømmelighed, vi stillede os ikke paa Hovedet. Men da nu denne mægtige Aktion,
					fremkaldt af den menneskelige Tankes Sejersbevidsthed, den rene Tankes
					Fanatisme, som enhver stor Strøm, der gaar over sine Bredder, havde fremkaldt
					Modforholdsregler og Reaktion, da kom vi med i Reaktionen. I alle vore literære
					Bevægelser fra dette Aarhundredes Begyndelse, i Oehlenschlägers Poesier, i
					Grundtvigs Prædikener, i Mynsters Taler og Ingemanns Digte er der et stærkt
					Element af Reaktion mod det 18de Aarhundrede. At en saadan Reaktion kom, var  berettiget og naturligt. Men hvad jeg vilde
					forsøge at fremstille som uberettiget og unaturligt, det er, at denne Reaktion
					endnu vedvarer hos os saalænge efter, at den andensteds forlængst er ophørt og
					overvunden.Man maa ikke misforstaa mig, som ansaa jeg Reaktion som saadan for et med
					Tilbageskridt. Langtfra! Tvertimod! en sand, udfyldende og irettesættende
					Reaktion er Fremskridt. Men en saadan Reaktion er kraftig, kort og forsumper
					ikke. Efter i nogen Tid at have bekæmpet det foregaaende Tidsrums Udskejelser,
					efter at have fremdraget, hvad det trængte tilbage, optager en følgende Periode
					den foregaaendes værdifulde Elementer, forsoner sig med den og fortsætter dens
					Bevægelse. Dette er hvad her ikke er sket. Naar en Stok er bleven bøjet til én
					Side, gør man den ret ved at bøje den til den anden Side - men man
					bliver ikke ved dermed. Hin Reaktion mod det 18de Aarhundrede fortsætter sig
					sendrægtigt, trevent, med Afbrydelser, men den synes ikke at ville tage nogen
					Ende, og Følgen er, at vor Literatur er sunken sammen i en Døs, der snart
					begynder at forundre os selv. Det er derfor jeg har følt Lyst til at skildre,
					hvorledes en Reaktion, ja den samme Reaktion, andensteds har faaet Ende.Hvad jeg vil skildre er en historisk Bevægelse, der ganske har et Dramas Præg og
					Form. De seks forskellige Literaturgrupper, som det er min Agt at fremstille,
					lader sig opfatte som seks Akter af et stort Drama. I første Gruppe, den franske
					af Rousseau inspirerede Emigrantliteratur, begynder Reaktionen; men her er de
					frihedsfjendske Strømninger endnu overalt blandede med de oprørske. I den anden
					Gruppe, Tysklandsk halvkatolske romantiske Skole, er Reaktionen i Stigen, den
					gaar videre, den holder sig fjernere fra Friheds- og Fremskridtbestræbelserne i
					Samtiden. Den tredje Gruppe endelig, som dannes af Forfattere som Joseph de
					Maistre, som Lamennais i dennes strengt rettroende Livsafsnit, som Lamartine og
					Victor Hugo i den Tid, hvor de efter Kongedømmets Genoprettelse endnu var
					Legitimisternes og de Klerikales bedste Støtter, betegner den heftige, den
					triumferende Reaktion. Byron og hans Omgivelser danner den fjerde Gruppe. Denne
					ene Mand frembringer Omslaget i det store Drama. Den græske Frihedskrig
					udbryder, et frisk Pust farer hen over Europa, Byron falder som Helt for den
					græske Sag og hans Død gør et uhyre  tryk paa alle
					frembringende Aander udenfor England. Kort før Julirevolutionen slaar da
					Frankrigs store Forfattere om, de danner den femte Gruppe, Frankrigs romantiske
					Skole, og den nye frisindede Bevægelse betegnes ved Navne som Lamennais, Hugo,
					Lamartine, Musset, George Sand o. m. fl. Og da nu Bevægelsen fra Frankrig gaar
					over til Tyskland, sejrer Frisindet ogsaa i dette Land, idet den sjette og
					sidste Gruppe af Forfattere, jeg vil skildre, beaandes af Frihedskrigenes og
					Julirevolutionens Tanker og, ligesom de franske Digtere, i Byrons store Skygge
					ser Frihedsbevægelsens Fører. Det unge Tysklands Forfattere, blandt hvilke de
					vigtigste, Heine og Börne er af jødisk Byrd, forbereder ligesom de samtidige
					franske Skribenter Omvæltningen 1848.Jeg tror, at vi af dette store Drama kan uddrage en Lære for os selv. Vi er
					nemlig denne Gang som sædvanlig en 40 Aar tilbage for Europa. For længe siden
					har i hine store Hovedlandes Literaturer Revolutionsstrømmen optaget sine
					Bifloder og sprængt de Diger, der opkastedes paa dens Vej; den er bleven ledet
					ind i Tusinder af Kanaler. Vi arbejder endnu paa at stanse den og opholde den i
					Reaktionens Sump. Men vi har kun opnaaet at stanse vor Literatur.Der vil vel uden Vanskelighed kunne opnaas Enighed om, at den danske Literatur
					ingensinde i dette Aarhundrede har befundet sig i en saadan Hendøen som i vore
					Dage. Den digteriske Frembringen er saa godt som fuldstændigt stanset, og intet
					alment Spørgsmaal angaaende Menneskeliv eller Samfund formaar at vække nogen
					Deltagelse eller fremkalde anden Drøftelse end Dagspressens og Døgnliteraturens.
					En stærk oprindelig Frembringelsesdrift har vi ikke nogensinde besiddet, nu er
					en næsten fuldstændig Mangel paa Tilegnelse af fremmed Aandsliv traadt til, og
					den aandelige Døvhed har som Døvheden hos den Døvstumme medført Stumhed.Det, at en Literatur i vore Dage lever, viser sig i, at den sætter Problemer
					under Debat. Saaledes sætter f. Eks. George Sand Forholdet mellem de to Køn
					under Debat, Byron og Feuerbach Religionen, Proudhon og Stuart Mill Ejendommen,
					Turgenjev, Spielhagen og Emile Augier Samfundsforholdene. At en Literatur Intet
					sætter under Debat er det samme, som at den er i Færd med at tabe al Betydning.
					Det Folk, som frembringer den, kan da længe nok tro, at al Verdens Frelse vil
					komme fradet; det vil se sig skuffet i sin Forventning; det bliver ikke mere  et saadant Folk, som styrer Udvikling og Fremskridt,
					end Fluen gjorde det, da den mente at drive Vognen frem. fordi den nu og da gav
					dens fire Heste et ubetydeligt Stik.I et saadant Samfund kan mange Dyder være bevarede, det krigerske Mod f. Eks.,
					men disse Dyder kan ikke holde Literaturen oppe, naar det aandelige Mod er
					sunket og forsvundet. Al stivnet Reaktion er tyrannisk, og naar et Samfund
					efterhaanden har udviklet sig saaledes, at det under Frihedens Maske bærer
					Tyranniets Træk, naar der til den offenlige Ytring af enhver hensynsløst
					frisindet Anskuelse eller Fremstilling er knyttet en Adgangsformening fra
					Selskabet, fra den agtede Del af Pressen, fra en stor Del af Statens Embeder,
					saa vil der naturligvis udfordres langt ualmindeligere Betingelser end ellers
					til at danne den Art Evner og den Art Karakterer, paa hvilke i et Samfund
					Fremskridtet beror. Ifald et saadant Samfund nu udvikler en Art Poesi, da kan
					man ikke altfor meget undres over, at dens væsenligste Indhold bliver det at
					forhaane Samtiden og skamme den ud. En saadan Poesi vil atter og atter kalde
					Samtidens Menneske Usling, og man vil maaske opleve, at de Skrifter, som
					berømmes og købes mest, (Ibsens Brand f. Eks.) bliver
					dem, i hvilke Læseren først med en Art Rædsel, senere med en Art Vellyst ret maa
					føle, hvilken Orm han er, hvor ussel og hvor modløs. Man vil maaske ogsaa
					opleve, at Ordet Vilje bliver Stikordet for en saadan Slægt, at den raaber med
					Viljes-Dramer og Viljes-Filosofier. Man forlanger det, man ikke har. Man raaber
					paa det, efter hvilket Efterspørgslen er størst. Men man vilde trods Alt tage
					fejl, ifald man nedslaaet mente, at der i en saadan Slægt var mindre af Mod,
					Besluttethed, Begejstring og Vilje end i Gennemsnittet af saa mange andre. Der
					er lige saa meget Mod og Frisind, men der behøves mere. Thi naar Reaktionen i en
					Literatur trænger de nye Tanker tilbage, og naar det Samfund, af hvilket den er
					udgaaet, vel at mærke ikke som det engelske f. Eks., dagligt har maattet høre
					sig beskyldt, for haanet, ja forbandet for sit Hykleri og sin Vedtægtsdyrkelse,
					men tvertimod er overbevist om sit Frisind og dagligt i den Anledning faar et
					Røgelsekar svunget under sin Næse, da udfordres der hos dem, der maaske ellers
					kunde bibringe Literaturen nyt Blod, særegne Egenskaber og særegne Vilkaar. En
					Soldat behøver intet ualmindeligt Mod for at turde skyde paa Fjenden, dækket af
					en Jordvold, men har man ført ham saa  Indslet, at
					han ingen Dækning finder, da undre man sig ikke over, at Modet forgaar ham.En Sammenknytning af forskellige Aarsager har bevirket, at vor Literatur i
					ringere Grad end de større har arbejdet i Fremskridtets Tjeneste. Selv
					Omstændigheder, der har begunstiget Udviklingen af vor Poesi, har her været os i
					Vejen. Jeg vil saaledes fremhæve et Træk af Barnlighed i Folkekarakteren. Vi
					skylder denne Egenskab vor Poesis næsten enestaaende Naivetet. Naivetet er en
					afgjort poetisk Egenskab og man genfinder den hos næsten alle vore Digtere fra
					Oehlensehläger over Ingemann og Andersen til Hostrup. Men Naivetet er ikke nogen
					revolutionær Tilbøjelighed. Jeg vil dernæst fremhæve vor Literaturs
					virkelighedsfjerne Idealisme. Den handler ikke om vort Liv, men om vore Drømme.
					Denne Idealisme har som Idealismen og Virkelighedsskyen i alle Literaturer sin
					Aarsag i, at vor Poesi udviklede sig under en politisk ussel og nedbrudt
					Tilstand som en Art Trøst i den reale Genvordighed, som en Art aandelig
					Erobring, der skulde trøste for de materielle Tab. Men den har bevaret en
					sørgelig Mangel som Minde derom.Det hænder undertiden den Danske i Udlandet, at en Fremmed efter nogle Samtaler
					om Danmark retter det Spørgsmaal til ham: «Hvorledes kan man lære Deres Lands
					Bestræbelser at kende? Har Deres Samtids Literatur udviklet en eller anden
					haandgribelig og letfattelig Type?» Den Danske vil være i Forlegenhed med
					Svaret. De Fleste véd saa omtrent, hvilken Art og Klasse af Typer det var, som
					det 18de Aarhundrede testamenterede til det 19de. Lad os nævne et Par af Hoved
					repræsentanterne for et enkelt Lands Vedkommende, for Tysklands. Der er Nathan
					den Vise, Oplysningstidehvervets Ideal, det vil sige Fordragelighed i Trossager,
					ædel Menneskelighed og gennemført Rationalisme. Man kan neppe sige, at vi har
					fastholdt dette Ideal eller ført det videre, som det f. Eks. skete i Tyskland
					ved Schleiermacher og siden ved saa mange Andre. Det er Mynster, som var vor
					Schleiermacher, men man véd hvilken Afstand, der er mellem Schleiermachers
					Frisind og Mynsters Kirketro. Og Skridt for Skridt har vi fjernet os fra
					Rationalismen uden at optage den eller føre den videre. Clausen var engang dens
					Ordfører, men han er det ikke mere. Heiberg følges af Martensen og Martensens
					«Spekulative Dogmatik» afløses af den «Kristelige Dogmatik». I Oehlenschlägers
					Digtninge hersker endnu et  rationaistisk Pust,
					men Oehlenschlägers og Ørsteds Slægt avler Kierkegaards og Paludan-Müllers.Det 18de Aarhundredes tyske Literatur overgav os endnu mange andre poetiske
					Idealer. Der er Werther, Stormløbs-Tidehvervets Ideal, det vil sige Naturens og
					Lidenskabens Kamp mod det vedtægtsmæssigt ordnede Samfund, fremdeles Faust,
					selve den nye Tids og dens Erkendelses Aand, der, utilfreds med hvad
					Oplysningstidsalderen har indvundet, aner en højere Sandhed, en højere Lykke og
					en tusindfold højere Magt. Der er Wilhelm Meister, den humane Dannelses Type,
					der gaar Livets Skole igennem og fra Lærling bliver til Mester, som begynder med
					at jage efter Idealer, flygtende fra Livet, men som ender med at finde Idealet i
					Virkeligheden og for hvem disse to Betegnelser smelter sammen. Der er Goethes
					Prometheus, som formende Mennesker udtaler Spinozas Filosofi i ophøjede og
					ildfulde Rytmer. Der er endelig Marquis Posa, Revolutionen i Menneskeskikkelse,
					Frihedens Apostel og Profet, Type for den Slægt, der gennem Oprøret mod alle
					domfældte Overleveringer vilde gøre Fremskridtet muligt og Menneskeheden
					lykkelig.Det er med saadanne Typer bag sig, at vor danske Literatur begynder. Fører den
					dem videre? Man kan ikke sige det. Thi hvorpaa vilde Fremskridtet bero? Det
					beror paa hvad der siden skete. Det er ikke blevet trykt i denne Form, men jeg
					skal fortælle det. En skøn Dag, da Werther som sædvanlig gik og fortvivlet
					sværmede for Lotte, faldt det ham ind, at Baandet mellem Albert og hende dog
					betydede altfor lidt, og han erobrede hende fra Albert. En skøn Dag blev Marquis
					Posa træt af at præke Frihed ved Filip den 2dens Hof for Tyrannens døve Øren, og
					han jog ham sin Kaarde gennem Livet - og Prometheus rejste sig fra sin
					Klippe og ryddede Olympen, og Faust, som var sunket i Knæ for Jordaanden,
					bemægtigede sig hans Jord og undertvang den med Damp, med Elektricitet, med
					metodisk Forskning.Lad os se, i hvilken Skikkelse vor begyndende poetiske Literatur første Gang
					giver sig Form. Denne Skikkelse er Aladdin. Aladdin er den Lykkelige, som
					Schiller har skildret ham i sit Digt Das Glück, og
					Aladdin vil sige Poesiens og Troskyldighedens Ret til at være og Ret til at
					sejre. Det er en Poesi om Poesi, Poesien, som hævder sin egen Ret, Poesien, som
					ser sig selv i Spejl og undrende skuer sin egen Skønhed, Noget hvormed den ikke
						 kan blive ved uden Fare for at blive en slap
					og vellystig Narcissus. Og endnu et Træk: Aladdin er Geniet, og med den
					guddommeligt begavede Aands hele ophøjede Dristighed støder Oehlenschläger
					Faustfiguren fra Tronen, gør Faust til en Nureddin og lader denne Faust ende som
					en Wagner. Jeg tilbageholder ethvert Udbrud af min næsten uindskrænkede
					Beundring for dette Digt og fortsætter kun min Tankegang. Aladdin er Geniet, men
					hvad Art Geni? Hvad er det for Genier, paa hvilke dette Billede passer? Paa
					Aander maaske som Oehlenschlåger selv eller som hans Samtidige Lamartine, men
					visselig ikke paa Aander som Leonardo, som Michelangelo, som Shakespeare,
					Beethoven, Goethe og Schiller, Byron og Hugo, allermindst paa Napoleon, hvis
					samtidige Skæbne har bidraget sit til at forme Aladdin. Thi Geniet er ikke den
					geniale Lediggænger, men den geniale Arbejder, og de medfødte Gaver er kun
					Værktøjet, ikke Værket. Saa følger Figurer som Oehlenschlägers nordiske
					Helteskikkelser, Hakon, Palnatoke, Axel, Hagbarth, Idealer af Kraft og
					Kærlighed, der uden at være frembragte med en saadan Fantasiens Styrke, at de
					bliver antike, dog staar Samtiden altfor fjernt til at have et virkeligt Forhold
					til den. I al deres Skønhed er de for uvirkelige og forædlede til mere end
					ufuldkomment at afspejle den Tid, i hvilken de blev til, og deres praktiske
					Virkning paa Sindene er allerede derved stærkt begrænset, at de jo forkynder sig
					som Fortids-Idealer. Det er ikke den moderne Tids Sjælsindhold, som i dem bliver
					formet; med Bevidsthed skrues Sjæleskildringen tilbage og en Udrensning af alt
					egenligt og utvetydigt Moderne forsøges. Det er lærerigt at sammenligne dem med
					Heltene paa et samtidigt Teater, Victor Hugos. Disse staar maaske poetisk
					tilbage. Men man føler stærkere Pustet af en ny Tid, naar man ser Victor Hugos
					ud af Folket grebne Helt eller Heltinde skride over Scenen. Derfor blev ogsaa
					Hugos Tragedier allesammen forbudte af den bestaaende Regering, noget som aldrig
					er hændet nogen dansk, en Ejendommelighed, man kan udlægge efter sine Sympatier
					enten som Tegn paa vor Poesis rent digteriske eller som Tegn paa dens rent
					virkelighedsløse Væsen. Endnu ganske anderledes ujordiske, ja saa at sige
					blodløse bliver Typerne i en Literaturgruppe, der slutter sig til
					Oehlenschlågers dramatiske Arbejder og behandler vor Middelalder, efter at hine
					havde behandlet vor Oldtid. Jeg mener Ingemanns Romaner. Den Livserfaring og det
					Livsstudium, hvorpaa  disse Bøger er grundede, er
					yderst ringe. De beholder et andet Værd; men til Livet har de lidet eller intet
					Forhold, skønt de hører til de Bøger, der iøvrigt har havt størst praktisk
					Virkning. De tilhører en fra Skotland indført tvivlsom og nu næsten opgiven
					Kunstart, den historiske Roman, som frembragt af en fuldblods Tory var udgaaet
					fra en Aandstilstand, der havde alle sine Idealer i Fortiden ligesom vor.Paa en saadan Aandstilstand preller altfor mange af Aarhundredets store
					Begivenheder af. Den græske Frihedskrig, hvis Udbrud andensteds giver Signalet
					til saa store literære Omslag, som i Frankrig og Tyskland bliver hele Skolers
					Bane og fremkalder nye Skoler, foranlediger vel hos os adskillige smukke Digte,
					men efterlader sig dog neppe noget dybere Spor i Danmarks Poesi end hine berømte
					Linjer i Kong Salomon og Jørgen Hattemager: «Hvad mener
					Hr. Baronen vel om Grækernes Affærer?» En Begivenhed som Revolutionen i Juli
					1830 sætter sig hos saa djærv, saa fri en Aand som Poul Møller intet andet Minde
					end hint forresten saa smukke og saa betegnende Digt Kunstneren mellem Oprørerne, et Digt, der ved sin Fyrstetroskab, sin
					Kunstner-Ligegyldighed for Omverdenens Begivenheder, sin ubegrænsede Foragt for
					alle Samfundsbevægelser maler hele Tidsrummet herhjemme. For Poul Møller var
					Revolutionerne virkeligt personliggjorte i «to frisindede Drenge og en lam
					Redaktør». Byrons en Fjerdedel af Aarhundredet beherskende Poesi, som ved hans
					stolte Død forplantes Verden over, naaer ogsaa til os; men kun Drapperiet
					tiltaler her, Tankerne og Typerne vogter man sig vel for at tilegne sig. En af
					vore ædleste og skønneste Digternaturer, Biskopsønnen Frederik Paludan-Müller,
					tilegner sig Versemaalet, Rytmen, Stemningsvekslingen, den barokke Skiften
					mellem Sværmeri og Spot i Byrons fortællende Digtning, men kun for at benytte
					denne Form som Indklædning for hele det overleverede Tanke- og Følelses-Sæt. Han
					helder den gamle Vin paa de nye Flasker og udvikler sin Poesi lidt efter lidt
					til et begejstret Indlæg for asketisk Moral og den stiveste Rettroenhed.En af Aarsagerne til denne Foreteelse maa sikkert søges i Beskaffenheden af den
					Samfundsklasse, som i dette Aarhundrede har frembragt ikke blot vor skønne, men
					ogsaa for en stor Del vor videnskabelige Bogavl. Medens Frankrigs og Englands
					Literaturer for en stor Del er udarbejdede af uafhængige, tildels højtstillede
					Mænd med frit Blik og vid Synskres, og medens 
					den tyske Literatur trods sit Professorpræg er mærket af den aandelige
					Uafhængighed, som under Tyskernes politiske Ufrihed var Nationens dyrebareste
					Gode, er vor nyere Literatur for en aldeles overvejende Del frembragt af smaa
					Embedsmænd eller dog Mænd med en ufri Embedsskoledannelse. Medens den franske og
					engelske Adel, de store Godsejere, de store Politikere har leveret
					betydningsfulde Bidrag til disse Landes Bogverden og medens deres egenlige
					Literatorer ofte har levet fjernt fra det regelrette borgerlige Liv. som
					Rejsende eller Zigøjnere, har vor Adel, den gamle danske som den senere, ingen
					Rolle spillet i vor nyere Literatur, den mest velhavende Borgerstand neppe
					heller, et Par Zigøjnereksistenser heller ingen Betydning havt, og det er fra
					Universitetet i Kjøbenhavn og Præstegaardene paa Landet, at vor Literatur som
					vor Kultur er gaaet ud. Et aldeles uforholdsmæssigt Antal af de toneangivende
					Mænd har været Præster, Præstesønner eller teologiske Kandidater. Ja saa stærk
					har den teologiske Indflydelse været, at ifald man tænkte sig et Land af
					Danmarks Størrelse bestyret som en Art Kina og forestillede sig en Lov, ifølge
					hvilken i en vis given Tid ingen andre end teologiske Kandidater skulde have
					Stemmeret i Literaturen eller Tilladelse til for deres Landsmænd at bearbejde
					Indtrykkene udefra, saa vilde det være et interessant Spørgsmaal at undersøge,
					hvori vel en saadan Literatur, forfattet af teologiske Kandidater, vilde blive
					forskellig fra en stor Gruppe af vor i et betydeligt Tidsrum.Det synes som om det ikke skulde lykkes os at udtrykke noget Typisk i anden Form
					end som Skønfarveri eller Forvrængen. Efter alle hine højtidelige Skikkelser
					følger en Række Vrængbilleder. Heiberg samler Karaktertrækkene fra alle sine
					Vaudeviller til et Billede af den kjøbenhavnske Spidsborger i En Sjæl efter Døden, og Paludan-Müller skriver sit Mesterværk Adam Homo, strengt taget den eneste virkeligt typiske og
					for en Fremmed lærerige danske Roman. Den indeholder al den europæiske
					Reaktionstids Slaphed og Usselhed samlet som i en Essens. Adam Homo er Mennesket
					i Almindelighed, lad saa være, men Mennesket fra Christian den 8des Tid.
					Samtidigt taber den fra Udlandet indførte filosofiske Bevægelse sig herhjemme,
					den begyndende Hegelske Skole stanser, Heiberg afløses af Kierkegaard og
					Lidenskaben for at tænke af Lidenskaben for at tro. Den filosofiske Bevægelse
					ophører foreløbig uden at have afsat nogen Bog endsige  noget Værk, og den etisk religiøse Bevægelse, som
					begynder, faar sin Parallel og sin Fortsættelse indenfor Poesien. En Gruppe
					skønne, men barnlige Bondenoveller, vort Aarhundredes Hyrdescener, følger den
					religiøse Strøm. Men højere og højere stiger Sværmeriet for aabenbaret Religion
					og Forsagelsens Moral. Man overbyder hinanden i at optaarne Idealer, ud fra
					hvilke Virkeligheden kun øjnes som et fjernt sort Punkt.Hvori er Strømmen udmundet? I Skikkelser som Paludan-Müllers Kalanus, der i from
					Henrykkelse opbrænder sig selv paa Baalet, og som Ibsens Brand, hvis Sædelære
					gennemført vilde drive Halvdelen af Menneskene til at sulte ihjel af Kærlighed
					til Idealet.Og der er vi endte. Ingensteds Europa over saa højtspændte Idealer og ikke mange
					Steder et plattere aandeligt Liv. Thi man maa dog være yderligt barnlig for at
					tro, vort Liv svarer til hine Typer. Saa stærk har Strømningen været, at selv en
					saa oprørsk anlagt Natur som Ibsens er bleven inddraget i den. Er Brand Revolution eller Reaktion? Jeg skal ikke kunne
					sige det, saa meget har dette Digt af begge Dele.Det forrige Aarhundredes to store Grundtanker var disse: i Videnskaben den frie
					Forskning, i Poesien Humanitetens frie Udfoldelse. Hvad der ikke bliver i denne
					Strøm, det glider ned ad Forfaldstidernes og tager Vejen til Byzants. Det
					vanslægter og vanarter. Thi udenfor denne Bevægelse er alle Bevægelser
					byzantinske. I Videnskaben byzantinsk Skolastik, i Kunsten og Poesien Legemer og
					Aander, der ikke ligner Legemer og Aander, ensformige og ufuldbaarne.Giv en Sirius-Beboer, der kun har gennemlæst vor klassiske moderne Poesi, et Par
					moderne udenlandske Dramer i Hænde f. Eks. Alex. Dumas's Le
						fils naturel, Emile Augier's Les effrontés og Le
						fils de Giboyer, og han vil gøre Bekendtskab med utallige
					Samfundstilstande og Samfundsspørgsmaal, som han ikke kendte, fordi de, skønt de
					eksisterer i vort Samfund, ikke eksisterer i vor Literatur. Thi til den moralske
					Ivren svarer som Modstykke det moralske Snerperi. Hvad har vi gjort af hint
					første Opsving, da man herhjemme som overalt ved Aarhundredets Begyndelse første
					Gang skimtede en Poesi bag de tre Enheder, en Guddom bag Treenigheden, en
					Kærlighedens Lykke bag det konventionelle Ægteskab, en Sandhed bag Dogmerne, en
					Lighed bag  Kasteadskillelsen og
					Standsinddelingen, en Frihed højt over Vedtægtens og Selskabets og
					Samfundsmoralens Tvang!Oehlenschläger frigjorde vor Poesi fra Nyttetidsalderens Moral. Han sejrede skønt
					efter en Kamp og Poesien blev fri. Heiberg bragte Logiken i ligesaa stor Ære som
					den, hvori Poesien stod, han frigjorde den æstetiske Kritik fra
					Følelsesræsonnementet og erobrede et nyt Jordsmon for Filosofien. Saa kom de
					første Fordringer paa politisk Frihed. Men Bannerførerne i Literaturen svarte:
					Hvad raaber I paa politisk Frihed, den sande Frihed er Viljens egen indre
					Frihed; at vinde den er jer altid tilladt, og den anden er, naar hin er givet,
					uden al Betydning.Man havde skrevet store metafysiske Afhandlinger om Viljens Frihed, Determinisme
					og Afsindighed; man skrev nye politiske om Frihed og Forfatning og beviste, at
					et Land havde en Konstitution ogsaa uden konstitutionel Regeringsform, sand
					Frihed ogsaa uden formulerede Friheder; men man opnaaede dog ikke at berolige
					Sindene og vi fik politisk Frihed. Mon ikke Betingelsen for et Fremskridt paany
					vilde være den, at Løsenet atter blev Frihed: Aandsfrihed, at man istemmede: vi
					vil den frie Tanke og den frie Humanitet. Det vil da ikke nytte, at man svarer:
					«Hvad raaber I paa Frihed, I har jo al den, I kan ønske!» og man mener den
					politiske Frihed. Man vil ikke erklære sig tilfreds med den. Det er ikke saa
					meget ydre Love, der behøver at forandres, om end ogsaa de, som det er den hele
					Samfundsbetragtning, som den yngre Slægt fra Grunden af maa omforme og oppløje,
					før en ny Literatur kan skyde op. Hovedarbejdet vil blive gennem en
					Mangfoldighed af Kanaler at lede de Strømninger, som har deres Udspring i
					Revolutionen og Fremskridtsidéerne, herind og at stanse Reaktionen paa alle de
					Punkter, hvor dens Opgave historisk er endt.