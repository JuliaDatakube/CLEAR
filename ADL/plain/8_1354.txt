Vaardagen



Til Side er nu strøgen

Skydækkets Gyldenkjol

og Jordens Krop lagt nøgen

for Dagens vilde Sol.



I heftig Glans og Skygge

om Solen tykt sig vælter






de svære Bølgerygge

af Ild og alt, som smelter.



Vor Jord i nøgen Rundhed

undfanger Nytids Grøde,

imens den muldne Sundhed

fordøjer alt, som døde.



Som Sang og dybe Drømme

af Lyst, kun Sol kan lindre,

gaar Magnetismens Strømme

igennem Klodens Indre.



Helt ned i Urtids Krypter

naar Nuets Lykkevover

til Mineralers Dybder,

hvor Brontosaurus sover.



Et hedt og heftigt Jordgys,

et Bjærg, hvis Lava flyder,

en Glorie af Nordlys

om Isens Ørkendyder -



Det er jo Livets Floder,

som syder, svulmer, klemmer

i Eva, Dyrets Moder,

der nyder og fornemmer.



Hun, som i glemte Tide

i Himlens aabne Rum

sprang ud af Adams Side,

af Solens hede Slum.



O Moder Jord, hvis Bølger

blev kolde, trods din Jagen!

Dig Maaneliget følger,

en dunkel Sten i Dagen.






Men al din Ve du glemmer

i disse Timers Ild,

og alle Sjæles Stemmer

slaar ud i Lovsang vild.



Fra Luften daler Lyden

om Mænd, der Mulden harver,

og mod Befrugtningsfryden

slaar Følelser og Farver.



Hvad er nu tusind Mile?

Hvad er nu tusind Aar?

O Menneske, du smile

de Døgne, du har Vaar!