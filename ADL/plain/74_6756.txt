Paradisets Fugle.



Toner, I som mægtig svulme

og faaer Taaren til at rinde,

lægge Mildhed om den Blinde,

og de bittre Smerter dulme;



Toner, I som mellem Grave

løfte Savnet mod Guds Himmel, -

I er vist den Fuglevrimmel,

som var med i Edens Have!



Fra den grønne Palmes Krone

sødt I sang for Mand og Kvinde;

først da Sukket lød derinde,

lød den første Vemodstone.



Og paa Brødens mørke Aften

fløj I med og delte Skammen,

og I skifted Fuglehammen,

men ej Røsten eller Kraften.






Hver Gang Luftens Strømme gynge,

og dens lette Bølger bruse,

det er Vingerne, der suse,

det er Toner, der vil synge!



Og naar Støvet i sin Trængsel

finder Edens Gitter lukket,

er det Jer, der løsne Sukket,

Jer, der tolke Sjælens Længsel!



Men en Gang i Naadens Sale

skal I vel, med nyfødt Vinge,

om Guds Trone Eder svinge

og de Salige husvale.