Den 25. Juli.



Hil Dig, Dag med Kampens Minde

Og med Sejrens Krands!

Mens Aarhundreder henrinde

Blegner ej din Glands.

Saaret bløder - det vil lukkes,

Savnet brænder - det vil slukkes;

Men hvad Stort der er udrettet,

Vorder ej forgjettet.



Du har viist, at Danmarks Vænge

Har et sikkert Værn,

Mens det føder raske Drenge,

Som kan løfte Jern;

Medens Mod og stærke Arme,

Sjæle tro og Hjerter varme

Voxe op i Bøgeskoven,

Trives vel bag Ploven.



Du har viist, at Nordens Løve

Ej er vorden tam,

Ej sin Odel lader røve,

Eller taaler Skam;






At den, vældig i sin Vrede,

Springer over Strøm og Hede,

Og tilblods sin Fjende klapper

Med de tunge Labber.



Du har viist, vi trættes ikke,

Er end Vejen lang;

Du har viist, vi frejdig skikke

Os i Nød og Trang:

Thi vi vented lange Tider,

Og vi fristed mange Kvider,

Fra hin Paaskesæd vi saa'de,

Til vi Høsten naa'de.



Hil Dig, Dag med Kampens Morgen

Og med Sejrens Gry!

Endt er Striden, endt er Sorgen,

Glæden evig ny.

Naar forlængst vi er i Dvale,

Slægter synge skal og tale

Om den Sommerdag, vi strede

Hist paa Isted Hede!