September-Kveld.



Over tømte Markers nøgne Barhed

Himlen staar i Vest i gylden Klarhed

som et nys oplukket Trylleland;

Maanen som et Stykke Morgenrøde

løfter sig i Øst paa Vinger bløde,

Fyret blinker fra den nære Strand.



Sidste Havre-Læs blev kjørt i Laden,

ingen Klang af Leen eller Spaden,

intet Hovslag, ingen Arbejds-Trop!

Ingen Skyer, ingen hastig Skynden,

ingen Higen - tyst som førend Synden

i det første Hjerte bobled op.



Tætte Slør sig over Engen brede;

Duggen falder - hjem da til min Rede -

hvor er Tryllelandet, som jeg saae?

lukket, slukket i en hvidlig Taage!

Men deroppe tusind Stjerner vaage,

hviske: bag vort Forhæng skal Du naae !