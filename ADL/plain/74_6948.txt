Vilhelm Rode.


I.Ved hans Afrejse som Frivillig til Hæren.(I Studenterforeningen den 20. Juni 1864).



Er Vilhelm Rode bleven Menig

og pynter sig med Bandoleer,

er vi dog Alle deri enig:

heroppe var han Officeer!

Og den Kommando Rode - Zinck

gav gode Raad og gode Vink,

tog fat for Fode flink

paa Alt - med meer.



I Ankeprotokollens Skanser

han aldrig gav sin Post til Priis;

og løs han gik med Lunets Lanser,

endog paa Philosophen Friis;

og, vovede Begynderne

en Storm paa Sofahynderne,

saa var han Synderne

et Tugtens Riis.



Og tidt det vrede Folk han svalte

med Stænk af sin Satires Spand,

og om just ej Fornuft han talte,

han talte til Fornuft hver Mand;

og fra hans Pen, den spruttende,

kom mangen Vise futtende:

af Form betuttende,

men kvik som han.







Og derfor, vor Studenterbroder,

din Rejse er os ej tilpas,

thi Kunsten at formere Roder

vil ikke fylde ud din Plads;

men dit Exempel hylde vi,

og Tak og Hilsen skylde vi,

og derfor fylde vi

for Dig vort Glas!


II.Til hans Jordefærd.11. Decbr. 1886.



Din Ungdom var straalende Lune!

Din Manddom fik dybere Rune!

Dit Dagværk var Retsind og Snille!

Dit Hjem som en Fredskovens Kilde!



Hvi sluktes alt Smilet det kjække,

der lyste bag Ungdommens Vægge?

Du var for saa Mange saa meget,

hvis Vel og hvis Vee blev dit eget.



Ak, Daarskab og Vantro at spørge -

med Haab og i Tro vil vi sørge,

saa Klagen i Lovsang fortones,

og Christus som Livskongen krones!







Ham fandt Du i strængeste Dage,

Han stilled din dybeste Klage,

Han fulgte Dig ind i din Lykke -

hans Kors skal din Gravtue smykke.



- Dig, levende Gud, være Ære!

Du trøste hans Viv og han Kjære!

Os Alle Du sanke til Møde,

hvor Evigheds-Roserne gløde!