Lovens Tavler.



En Mythe.

Nei, af Eder ingen Gunst forlanger

Digteren med Høihed i sit Bryst!

Usle Dyrkere af Døgnets Lyst,

I kan ei forstaae en henrykt Sanger!



Dette Syn, der har min Sjæl betvunget,

Dette Glimt, der sprængte Støvets Baand -

Nei, I kan ei fatte hvad min Aand

Med en Seers Klarhed har besjunget!



Mindes I, han stod paa Sinai Tinde

Moses, den Prophete, foran Gud?

Nat og Dag han skrev de store Bud,

Der til Himlen skulde Støvet binde -






Bud, der helligt klang fra Herrens Throne,

Og til Jorden skilde bæres hen,

Og ved Ordets Salighed igjen

Os med Paradisets Tab forsone.



Og han kom tilbage. Fra hans Hoved

Glorien skjød ud i Straalers Skjær.

Men hvad saae han? En afsindig Hær,

Der en Kalv af Guld med Sange loved'!



Og i hellig Iver slog han sønder

Tavlen med de gudindgivne Ord,

Medens tøileløst et Afguds-Chor

Spotted' ham, det Himmelskes Forkynder.



Og han gik tilbage til sit Øde,

Og i Tavlen andre Bud han skrev,

Og med dem han kom, med dem, der blev

Til en Strafferøst ved Folkets Brøde.



- Skrig og dands da nu, fortabte Klynge!

Fald i Knæ for Tidens falske Gud!

Vægten af det overtraadte Bud

I din Jubel skal dit Bryst betynge!






See, fra Slægt til Slægt din Afkom avler,

Syndundfangen, atter Syndens Frugt,

Uberørt af hine Tankers Flugt,

Frelsens Glimt fra Lovens ældste Tavler.



Hvad til os, som i Begeistrings Minder

Af Prophetens første Syn, blev sendt,

Lynet, Poesien os har tændt,

For dit Øies Sløvhed det forsvinder!