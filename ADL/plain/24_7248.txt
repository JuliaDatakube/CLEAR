ET FORTROLIGT ØJEBLIK



Min Musa:

Hvad tænker Du nu paa? Du stirrer tankefuld

Og fast med Ængstelse hen paa din Harpes Guld.



Jeg:

O! hvis Du elsker mig, saa sig mig, Himmelpige!

Hvormange Harper ejer vel Olympens Rige?



Musa:

Du spørger dristigt, - dog jeg svare Dig vel maa:

Olympen ejer Ni,

Som laanes Jordens Børn, vel at forstaa!

Iøvrigt er der Ti.

Men ak! i denne Post er Phoebus noget sær:

Han laaner ikke sin til Alle og Enhver;

Dens Klang er kun for Faa, som fatte kan dens Værd.



Jeg:

Hvad Ni? kun Ni! saaledes jo det var?

Nuvel! og vi et dobbelt Antal har

Af Digtere; Ni staaer kun til at faa:

Min Gud! hvad spiller da den ene Halvdel paa?



Musa:

(lidt rødmende.)

De spille - ih naturligvis, Du Nar!

Paa Instrumentet, som de har -






Jeg:

O! giv mig Arme et oprigtigt Svar!



Musa:

Nuvel! Jeg ellers nok kan gjætte,

Hvorfor Du ønsker just at vide dette!

Du ventelig har mærket,

At næsten hver en ny Poet,

Saa snart han spidset har sin Pen,

Og lægger første Haand paa Værket,

Strax drømmer sig en yndet Musers Ven,

Beskriver smukt, hvorlunde han har seet

En af os ni Olympens Glutter,

Som med en Mine øm og huld

En Harpe gav ham af massivt og himmelsk Guld

Med alle Himmelharpens Attributer. -

Nu vil jeg ikke nægte,

At, naar et Menneske med hellig Smerte

En Harpe sig udbeder af os Ni,

Saa - ved Apollo! vi har og et Hjerte -

Saa faaer han den, skjøndt altid ej saaægte,

Som han det troer - et fromt Bedrageri!

Vi nænne ej at sige Staklen Nej:

Vi give derfor Harpen ham i Skerts,

Og hvad han troer har ægte Guldværdi,

Er stort ej bedre end chaldarisk Erts.



Jeg:

Hvordan, Gudinde! Jeg forstaaer Dig ej.

Hvorledes! skulde - Himmel, hvilken Kval!

MinHarpe er maaske -






Musa:

Af samme Slags Metal.

Dog har den som de Andre

Den Egenskab at kunne sig forandre:

Alt som din Aand udbryder af sit Buur

Og over Smaahedsverdenen sig svinger,

Forædler ogsaa Strengen sin Natur,

Og useet voxe Harpens skjulte Vinger:

Da vil det maaske hænde sig engang,

At vi, naar ret Du har os glædet,

Borttage Harpen, give Dig i Stedet

En ægte, der har reen og himmelsk Klang.

- Men er din Digten kun en vandet Frugt,

Udklækket ved en varm Beundrings Iver,

En Frugt, som Dig til Efterligning driver

Af, hvad Du finder højt og smukt,

Den fine Dunst, som stiger op i Lugt

Af et med ædel Vin nys opfyldt Kar -

Da nærme vi os atter strax,

Og mens vi Harpen fra Dig ta'er,

Vi drage af dit Bryst den søde Pil,

Vi gjør Dig atter om dit Hjerte fri

Og hviske til Dig: "Glem nu vore Smil:

Det Hele var kun lidt Coquetterie

Men - af et himmelsk Slags".