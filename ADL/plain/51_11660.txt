Æ GAMMEL SNEJKER.



DER gor en Mand mell Grønning-Knold

- vi letter po wor Hat -

hans Mind vil Salling læng behold,

- den letter po si Hat.

Æ Blæst ka flyw, æ Storm ka bus,

det rokker ett den Snejkers Hus,

men letter poworHat. -



Han er lidt rynked i æ Bark,

- vi letter po wor Hat -

men inderst ind en hwelle Knark,

- vi letter po wor Hat;

og stil ham mud en Timmerdyng,

da ka do trow, hans Yws ka syng,

- a letter po mi Hat!



Han haader Brændvin som æ Dæwl

- a letter po mi Hat -

og saâ do ham handtir en Hæwl,

doletted po di Hat. -

Æ Sommerdaw han haar æ trunt,

ved Vintertid da gor han rundt

og letter po hans Hat.



For hwer en Knot, for hwer en Knast,

der stented mud hans Hat,

for hwer den Diel, han haar slaan fast,

vi letter po wor Hat.

Wor Tap ska dripp, wor Øl ska skyll!

A trowr saagi hans gammel Møll

no letter po si Hat.

bus, jage hæftig af Sted;Snejker, er baade Snedker og Tømrer;hwelle, dygtig;Timmerdyng, Tømmerstabel;Yws, Økse;Hævl, Høvl;trunt, travlt;Knot, Ujævnhed;stented, fór imod;slaan, slaaet.






Her staar vi i den Snejkers Stow

og letter po wor Hat,

ja for ham sjel og for hans Frow

vi letter po wor Hat;

for aall de Daw og aall de Or,

der glaadle kam og laangle gor,

vi letter po wor Hat.

Okt.1907.