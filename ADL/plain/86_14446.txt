Paa Klippeøen.



Bare Hav, Himmel og Sten!

Ingen Busk, intet Træ,

intet levende Kræ,

intet nyt, der ej har Historie,

Aarmillionernes Glorie.

Intet Pulsslag, der banker og hamrer,

intet Blodløbs rindende Elv.

Intet stakket Liv, der sig klamrer

til Evighedernes Hvælv.



Min Fod er paa Klippen

den haarde og gamle,





mejslet af Tidernes Finger,

— kun sjelden tynget

af levende Liv.

Hvem traadte vel sidst

paa den Sten, hvor jeg træder?



Maaske en Fugl, der fløj

— langt, langt bort.

Gammel, ærværdig

løfter Klippen sit Hoved,

sit graanende Hoved,

sit alvorlige Hoved

af Havet.



Ja, Havet er omkring mig,

Havet, som jeg elsker,

fordi det har sunget for svundne Slægter

sine tunge Sange.





Havet, som jeg elsker,

fordi det skal synge for ufødte Slægter

sine tunge Sange,

sine tunge, susende Sange.



O Hav! Naar dine brusende Bølger,

som sorte Løver med hvide Manker,

løfter deres Hoved

og vildt og klagende

brøler mod Himlen —,

da fyldes min Sjæl

af det stolte Sørgmod.



Over mig er Himlen,

Himlen, som jeg elsker,

Himlen, den ukendte,

Himlen, den fremmede,

som jeg elsker.





I dit evig seende Øje, o Himmel,

i dit store, drømmende Øje, o Himmel,

stirrer henrykket jeg ind.



Bare Hav, Himmel og Sten!

Intet Pulsslag, der banker og hamrer,

intet Blodløbs rindende Elv,

intet stakket Liv, der sig klamrer

til Evighedernes Hvælv.



— Aajo, aajo — jeg selv.