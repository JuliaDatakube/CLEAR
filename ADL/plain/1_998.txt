VAR DER EN GUD -



Var der en Gud,

jeg vilde ham bede

at lade mig sove

fast

Millioner Aar

og vaagne først,

naar alle Verdner var slukte

og ingen dødelige mer,

gejle Hunde lig,

efter Nydelsen, der flygter,

forgæves løb.

Og ingen Forplantningens Drift

i det Levendes Hjerte

Elskov udsaaede til Kval

og fødte den navnløse Angst -

med Begæret, der

Sjælene nager

lig en fortidig

Øgles Klo.






Naar alt var endt

og den sidste Drøm

med det sidste Hjerte slukt,

mens Stjernerne som brustne Øjne saá

stille

paa det stille Tomme -

da vilde jeg vaagne

og dø

"i en lykkelig Time".