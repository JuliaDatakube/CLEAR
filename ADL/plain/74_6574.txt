For Danmark.Juli 1883.



O Danmark i din Sommerpragt

før Svalerne er fløjne,

hvor klæder Dig din Rosendragt

i dine Sønners Øjne!

Men ak, i Folkehjertets Jord

der trives grimme Tidsler,

og Spottens Snerle tæt sig snoer,

og Tvedragts-Ormen hvisler!



Og Folket, som med enig Hu

har magtet stærke Lanser,

det nøjes med at storme nu

kun Talerstolens Skanser!

Og vi, som gik paa Sejerstogt

fra Fredericias Volde,

vil ungdomskaadt og gammelklogt

nu kaste Vrag paa Skjolde!



Har vi da glemt i Feberglød,

hvad Skjæbne vi har fristet,






hvad Kjerne i det danske Brød

vi har med Slesvig mistet?

Skal Danmark som et toptørt Træ

for første Vindpust falde -

hvi vil kun Nogle plante Læ,

hvorfor vil ikke Alle?



Hvad hjalp det, om med Brask og Brall

os Guldets Glans tilsmilte, -

det blev en Støtte af Metal,

som paa en Leerfod hvilte!

Hvad hjalp det, om en Fleertals-Dom

lod haant om Landets Kræfter -

er Ærens Træ først hugget om,

da følger Lykkens efter



Gid vore bedste Minders Glans

saa stærkt i Øjet skjære,

at Alle maa med vaagen Sans

staa op til Danmarks Ære!

Gjør Kjæde som paa Jyllands Strand

af faste danske Hænder,

og bring vort Folkeliv i Land,

at ej vor Saga ender!