Tilbagevendelsen



Nedknælende til slavisk Bøn,

Hvi skielver Støvets feige Søn,

At Hævnens Gud, paa tause Ild

Indslumret, vaagner grum og vild?






Lad ældehærded Klippe ryste,

Lad Oceanets Fængsel briste,

Lad Skiebnens store Kiede brækkes

Og Jordens gamle Axe flækkes;



Lad Stiernerne, lig visnet Løv,

Fra Himlen falde ned i Støv,

Og Stormen paa Cometers Veie

Den døde Maanes Aske feie;



Lad, udbrændt, Dagens Arnested

Paa Stormens Maaneaskesæd

Af andre Stormes Vingeslag

Omveltes, som et strandet Vrag;



Lad med opreiste Flammelokke

Cometer ud af Banen rokke,

Og bristende, i blinde Møde,

Med brustne Kloder sammenstøde -



Ha! - Undergangens Flammeflod

Fortærer Verdnens dybe Rod

Og sidste Time vanker, hviner

Imellem rygende Ruiner.



Op, alle Storme, op og dynger

Med sorte skovelige Vinger

Den knuste Skabnings Aske op,

Og hyler Liigsang fra dens Top;



Og qvalte feier Asken ned

Hvor Elementers vilde Sæd

I Hvirvler syder, som et Hav,

I Altings Fødested og Grav. -






Du gyser, Støvets feige Søn,

Og knæler ned til slavisk Bøn?

Du skielver, som for Skyens Lyn,

For Verdenundergangens Syn?



Men uden Gruen, lig en Gud,

Seer jeg i Synets Rædsler ud:

En Taage synker fra mit Øie,

Jeg staaer paa Sandheds lyse Høie.



Ved mine Fødder Rum og Tid

Og Kræfter i harmonisk Strid,

Jeg taus nedknæler at fornemme,

O storeVerdensaand, din Stemme.



Og Klipper revne, Havet syder,

Ud Stormen af sin Hule bryder,

Ud Flammer af forbrændte Kløfter

Og Liigstøv af udvendte Grøfter;



Og af Naturens dybe Skiød

I mægtig Udtryk Aanden brød,

Som, svulmende af mystisk Længsel,

Den Frommes Siel af trange Fængsel;



Og ud af Stormens døve Brag

En Stemme lød, lig Harpeslag:

»Naar vilde Elementers Baand,

Den altudbredte Verdensaand,



I Aander Aand, i Støvet Liv,

Naturens stedsesvangre Bliv,

Dybt i sit Væsen samler sig

Og Verdnen størknes som et Liig,






Da rulle Elementerne

Tilsammen i Forstyrrelse,

Og Verdnen, i sin Oldingsalder,

Til første Chaos sammenfalder.



Men, Udspring af det Heeles Siel,

Du vender freidig til dit Væld

Hvorhen du, mystisk længselfuld,

Opanede af Jordens Muld.«