Peer Spillemands Skibsjournal(Holden paa en Søereise fra Kjøbenhavn til Aalborg.)Anledning og Indledning."Mennesket har Abenatur," det er en stor
       Sandhed; men den er vist nok grumme gammel. Jeg siger derimod: Aben har
        Menneskenatur, hvilket betyder det Samme; men klinger bedre; thi hiint er en Grovhed
       mod Menneskene - dette en Compliment til Aberne. Hvorom Alting er, saa anseer jeg
       denne Efterabelsesdrivt for Moder og Amme til al menneskelig Cultur - baade
       aandelig og legemlig. Og er den endelig ogsaa prima causa til efterfølgende
       Opsats. Thi da jeg i mit 25de Aar forlod Gefions Øe, for at besøge
       Jyders Land, saae jeg, ved min Indtrædelse i Skibet, paa Kahytbordet Skipperens
       Journal, hvis korte, sammentrængte, sententieuse Stiil jeg strax
       erklærede for en heldig Efterligning af Thucydides og Tacitus. "Smukt
       Vejr - laber Kuling - en Sejler til Luvart - Storm -
       Vinden ret Vesten - Fokken overbord - Kokken overbord
       -" o.s.v. vare Sætninger, der syntes mig ligesaa indholdsrige,
       som mystiske; ja, at kunne tjene til Overskrivter til ligesaamange Capitler af et Menneskes
       Levnetsbeskrivelse. Thi følte jeg Abenaturen røre sig kraftigen i mig,
       laante derfor nogle Ark Papiir af Skipperen, sammenhæftede dem i samme Format som
       hans Journal, og optegnede hver Aften vor lille svømmende Verdens Begivenheder,
       kryddrede med mine egne Tanker. I een Henseende - hvad Stilen nemlig angaaer
       - har jeg afveget betydeligt fra Skipper Børresen, idet jeg hellere - hvad Udførligheden angaaer
       - valgte Livius til mit Mønster; thi, som
       Barbeer, har jeg ikke godt ved at fatte mig kort, og som Væver, vil jeg gjerne
       føje mine Bemærkningers Islet til Historiens Trendegarn.Her følger Journalen:Til Ankers paa Jagten "Karen Margrethe" ved Trekroner.Solen gaaer ned; dens Straaler - nej, den Begyndelse er alt for
       højtravende. Hvad kan jeg fortælle om dens Straaler, som ikke er  sagt, sjunget, klynket, raabt, skreget, hvidsket,
       læspet tusinde Gange tilforn? Dens Straaler skinne ind ad Kahytvinduet -
       det er det Hele. Jeg stod paa Dækket. Der var Ingen ombord, uden en Matros, som sad
       paa Rejlingen, sang en Vise og slog Takten med sine Skohæle; en Dreng, som bankede
       Tørfisk, og Styrmanden, der trampede op og ned med Hænderne i
       Trøjelommerne, grinte mod Solen, naar den skjar ham i Øjnene, og
       kikkede engang imellem op efter Flaget. - En Tværdriver, ret en but
       Patron! Jeg vilde indlede en Samtale med ham; men han ynder ikke ordentlige
       sammenhængende Dialoger; hans Maneer er kort, afbrudt, laconisk - ganske
       i Skibsjournalens Smag. "En dejlig, velsignet Aften," begyndte jeg. Han
       troede nok, at jeg talte til Solen; thi han svarte Intet; men trak Skraaen frem med Tungen,
       og spyttede den langt ud i Søen. "Jeg tænker, vi faae smukt
       Vejr imorgen" sagde jeg. "Det veed der Ingen" brummede han.
       "Mon vi kan naae Aalborg til næste Aften?" spurgte jeg.
       "Det skal jeg sige ham imorgen ved denne Tid" svarte han. Det kan jeg
       selv, tænkte jeg. "Er Vinden god?" spurgte jeg atter.
       "Det kan han see paa Fløjet!" svarte han. Jeg blev
       stødt, og gav mig til at fløjte. Han saae paa mig, som om han vilde
       slugt mig; jeg blev ved. "Der er Ingen," snærrede han:
       "der fløjter ombord; det er ingen Nytte til." -
       Jeg taug, stoppede min Pibe, slog Ild, og begyndte at ryge. Jeg spyttede paa Dækket
       - det var ham heller ikke tilpas. "Er Søen ikke stor nok at
       spytte i?" knurrede han halvt for sig selv. Nu observerede jeg først,
       at han altid spyttede udenfor Skibet; for at føje ham gjorde jeg det Samme; Da
       Piben var ude, observerede jeg, at der var en Knap løs i min Kjole; jeg tog Naal
       og Traad frem og begyndte at sy e den fast. "Der er Ingen, der syer
       ombord;" brummede han igjen: "det duer inte." Nu gad jeg
       ikke længere hørt paa den Bjørn: jeg puttede derfor mit
       Syetøj i Lommen, og gik ned i Kahyten. Da jeg er temmelig høj og uvant
       med denne Passage, stødte jeg Panden mod Dørhammeren, og
       kjørte i Kane ned ad Trapperne. - Grobianen loe. Han har forspildt mig
       denne søde Aften, og ganske sat mig ud af min sværmeriske Stemning.
       - Jeg vil slutte for dennesinde, og søge mit Natteleje i Rummet
       - der har jeg udseet mig en Postvogn til Seng.Illustrationerne vises ikke af hensyn til rettighederne.Under Sejl i Kattegattet.Det var bælmørkt, da jeg vaagnede. Jeg kunde ikke strax besinde mig
       paa, hvor jeg var; endnu halv i Søvne hørte jeg en Trampen over mit
       Hoved, en Skvalpen ved Siden af mig og en Knærken bag ved. Jeg troede, at jeg laae
       endnu i min gode Seng i Regnegaden; at den første Lyd forskrev sig fra Studenten,
       der logerede ovenpaa, og saaledes altid plejede at marschere, naar han læste over
       paa sine Collegier, at den anden kom fra Stuepigen, som stænkede Vand paa Gulvet,
       og den tredie deraf, at hun lod Dørene staae aabne. "Luk
       Døren, Stine!" raabte jeg, "ellers
       løber Moppe paa Gaden." Jeg hørte en sagte Fnisen, og en
       Stemme, som sagde: "der er Een der snakker i Søvne."
       - "Tys!" hvidskede en Anden, "lad sove, hvem sove
       vil!" Nu blev det atter stille. Jeg blev heel vaagen, og begyndte at orientere
       mig. Der maatte være adskillige Passagerer dernede, komne ombord i Aftes, for jeg
       hørte fire eller fem forskjellige Variationer paa Snorken. Lidt efter sagde En:
       "Sej Du!" en Anden svarte: "Holloj!" -
       "Jeg vilde ønske," sagde den Første,
       "at jeg laae i min egen Koje, eller sad hjemme i min salig Bedstemoers
       Lænestoel; her lugter som den  slemme
       Syge af Spegesild og Flæsk og røget Kjød. Enten har Skipperen
       sit Spisekammer i Nærheden, eller ogsaa har jeg faaet Prangerens Madpose til
       Hovedpude." - "Mit Øre," sagde den
       Anden, "ligger klos til en Gammelost; jeg kan høre Springerne voltigere
       derinde." - "De æ min Madkorre!"
       hvæsede en tykmælet Jyde - formodentlig Prangeren. -
       "Velbekomme Dem, min Mand!" svarte den Første,
       "naar De faaer afspiist!" - "Jeg gad ogsaa
       vide" blev han sagtere ved til sin Sidemand, "hvad det er for
       Brixebidere, der har lagt Beslag paa Kahytten?" -
       "Tys!" svarede denne paa Fransk, i hvilket Sprog de fra nu af fortsatte
       Samtalen: "det er to jydske Frøkener, der har været herover
       med deres søde Fa'er - det sagde Skipperen, da jeg forlangte hans Koje
       - nu skal de hjem igjen for at see, om de kalkunske Høns har faaet
       Kyllinger; de har en forbandet nysselig Kammerpige med dem.""En ny Tidsalder" hørtes nu bag ved min Ryg, af en
       affecteret Theaterstemme, een af hine mange Rossingianere, som i denne Periode norskede i Thalias Capeller og stundom i selve Kirkerne, "en
       ny Tidsalder afslører sig nu, et Vink om vor aandige Tilværelses
       højere Betydning leder os til en dybere Erkjendelse." -
       "Ja visselig" svarte en Anden "en stor Hemmelighed
       afslører sig, Receptivitet for de evige Grundtoner er mægtigen vakt,
       vort indre Livs Historie træder klarligen frem -" Her
       afbrødes denne betydningsfulde Dialog; thi een af de Fransktalende sagde til sin
       Cammerat: "Hør! hør! her har vi vistnok to Philosopher fra
       Eilersens Collegium." - "Vi ere komne ind i Noahs Ark, Du!
       eller i et Menagerie; her er baade Bjørne og Pappegøjer"
       svarte den Anden; "gid Dagen snart maatte afsløre disse dybe
       Hemmeligheder." - "Jeg længes efter
       Frokosten," sagde den Første, "en god Snaps gammel Rom vilde
       gie mit indre Liv en højere Betydning." - "Har I
       Rom!" hvæsede Prangeren, som blandt de franske Ord opsnappede dette ham
       velbekjendte, "skal A lave os en Knægt, saasnart det bliver
       Dag." - "Deres Højærværdighed
       taler i Allegorier," svartes paa Dansk, "maatte det ikke behage Dem at
       lade Sandheden fremtræde i sin simple Nøgenhed, i sin skjønne
       ukunstlede Ynde!" - "Hua? hvem træder
       nøgen frem her? - Hr. Kammerraad! sover Han? De sige, her gaaer
       nøgne Mennesker herinde - " " - Piil
       apport!" tordnede en ny vældig Røst, som om den kom ud af et
       Oxehoved; og herpaa fulgte et almindeligt Latterchor. "Alle gode
       Aander!" sukkede Een med affecteret Angest "det er den vilde  Jæger!" -
       "Sante Hubert!" klynkede en Anden, "ora pro
       nobis!" -"Det torde være et
       Spørgsmaal," sagde den Tredie, "om Drømme kunne
       ansees for Yttringer af en potentseret Naturkraft, en Tilstand af klarere Selvbevidsthed
       - " " - Drømme er
       Drømme" sagde han med Madkurven, "de komme fra en fuld Mave;
       naar I vil drømme, skal I  sætte et godt Skud
       Meelgrød tillivs før I  gaaer i Seng
       -" "- Meget rigtigt" afbrød
       een af Søemændene, "Drømme ere ikke Andet, end
       Meelgrød i anden Potents; men det er et Spørgsmaal, om ikke
       Boghvedegrød ogsaa er istand til at hensætte Sjælen i en
       Tilstand af klarere Selvbevidsthed?" - "Var Du i Kirken i
       Søndags?" hvidskede den ene af Philosopherne bag ved mig.
       "Nej," svarede den Anden. "Vi fik en sød
       Præken," sagde hiin, "den handlede om Oldingens lyse
       Drømme. Begyndelsen greb mig strax med sælsom Kraft
       -" - Her declamerede han i halvnorsk Mundart: "Seer
       hiin ædle ungdommelige Olding! sneehvide Haar bedække hans skaldede Isse;
       med langsomme Fjed skynder han sig til Graven; naar han seer tilbage paa sit henrundne Liv,
       skuer han en lysende Fremtid imøde; den golde Ørk pranger med tusinde
       Blomster; det visne Træ bugner under gyldne Frugter!" -
       "Ja!" sagde den anden Philosoph, "det er en Mand for
       følende Hjerter; han forstaaer at gribe Sjælens Grundaccorder, og med
       rund Haand at strøe Blomster over Hverdagslivets øde Vej."
       - "Jeg griber et fireskillings Rundebrød!" raabte
       een af Søemændene, "hvo vil med rund Haand brede
       Smør paa?" - "Tøv lidt! tøv
       lidt!" svarte Prangeren, "stop jer Pibe af jer egen Daase! men det er
       det Samme: gier I Brændeviin, gier jeg Brød - "
       "Skipperen spørger, om Passagererne vil have Kaffe?" raabte
       en huul Røst ned gjennem den aabnede Luge.Nu blev det ret levende i Rummet. Een efter den Anden krøb op paa
       Dækket. Jeg var den Første, og tog de Øvrige i
       Øjesyn, ligesom de fremsteeg til Lyset; de vare Sex foruden mig: de tvende
       Philosopher; de Herrer, som talte Fransk indbyrdes, hvem jeg nu erkjendte for
       Søeofficierer; Prangeren med sin Madkurv, og endelig hans Ven Kammerraaden, som
       havde jaget i Søvne.Det var en stille og klar, men kjølig Morgenstund. Solen stod luerød
       op over Kullen. Ingen Vind krusede Havets blanke Flade. Sejlene hang slappe, og slyngede hid
       og did, ligesom Skibet vuggedes af den dybe Undersøe. "Det er et godt
       Vejr idag" sagde Prangeren til Styrmanden, der stod skrævende paa
       Fokbommen, og skottede foragtelig  til den hen ad
       Dækket ravende Landkrabbe. "Kalder Han det godt?" svarte den
       butte Gast; "det er godt, kanskee, for hans smaae Lam og hans Gæslinger;
       men jeg kalder det en ringe Lejlighed. Skuden gaaer mere tilbage, end hun gaaer
       frem." - "Vi faae snart Vind fra Land" sagde den
       ene af Søeofficiererne, hvem jeg til Forskjel paa den anden og brede -
       herefter vil kalde den Lange. "Det tænker jeg
       ogsaa Hr. Lieutnant!" svarte Styrmanden, og lettede høflig paa Hatten.
       Da Officieren nu spurgte ham om Noget i en sagtere Tone, vendte jeg mig, og saa hans
       lavstammede Cammerat staaende med Ryggen til Jollen og dampende paa sin Cigar, ganske
       ligegyldig for den majestætiske Morgensol. Jeg troede at borde gjøre ham
       opmærksom paa Højsamme, pegede derfor mod Østen med den just
       ikke saa aldeles nye Bemærkning: "at Den stod
       dejlig op." - "Hvilken mener De?" spurgte han,
       skottende derhen; dog uden at dreje Ansigtet. Nu blev jeg først vaer, at et
       dejligt Pigeansigt tittede op af Kahytdøren. "Solen
       ufortalt," svarede jeg hurtigt og sagte, "mener jeg nu den, som er os
       nærmest." Hun maae dog have hørt vor korte Dialog; thi hun
       rødmede pludseligt og forsvandt. "Hvem er den lille
       Tingest?" spurgte Officieren Skipperen, der nu kom til. "Det er
       Majorens Pige" svarte han. Og herpaa erfarede vi endvidere: at hans
       Frøken Datter, samt en anden Dame, befandt sig nede i Kahytten. Skipperen gik nu
       forud, for at lade Kaffeen frembringe, som strax efter modtoges af den smukke Kammerpige i
       Kahytsdøren.I det samme begyndte det at røre sig i Jollen. Den Brede vendte sig og sagde:
       "mon her ikke ogsaa skulde være en lille Kammerpige
       emballeret?" Han lettede en Flig af den over Jollen udbredte Kappe, og -
       en karmosinrød Arm kom tilsyne. Hurtig slap han Kappen, og greb med Fingeren om
       sin Ørelap. Det var vores Major, som her havde taget sit kolde Natteleje; han
       havde anseet det for bedre - kan jeg troe - at fryse paa
       Dækket, end at ligge varmt i Rummet blandt Creti og Pleti.Skipperen kom, og vækkede ham, for at afhente ham til Kaffebordet i Kahytten.
       Officiererne forlangte deres Portioner op paa Dækket. De to Philosopher stod ved
       Rejlingen paa den anden Side af Skibet, og saae hen mod Sællands Kyst.Det varede ikke ret længe, før Kammerpigen kom ud til os, og med
       undseelig Mine, og med næsten skjælvende Stemme hilsede de to Herrer
       Officierer fra hendes Herskab, om de ikke behagede at drikke Illustrationerne vises ikke af hensyn til rettighederne. Kaffe nede i Kahytten. "Hvor Du er, mit Barn!" svarte den
       Brede, og smed sin Cigarstump overbord, "der vil jeg gjerne
       være." Den Lange spidsede Munden, som til et Kys; og Begge fulgte
       Indbydelsen.Her var just et meget passende Sted til at anbringe nogle nyttige Bemærkninger
       over Damernes Forkjærlighed for visse Farver; thi det kan vel antages for afgjort:
       at den røde og den blaae behager dem meest. I det mindste er dette
       Tilfældet her saavelsom og i Engelland, hvilket jeg kunde documentere med mange
       Citater af dette Lands bedste Romanforfattere. (De russiske Damer skulle derimod fortrinligen
       ynde den grønne Farve; de østerrigste den hvide - saa
       forskjællig kan Smagen være.) - Men hvorom Alting er; jeg vil
       ikke bemærke  Andet, end at jeg var
       sortklædt, saavelsom de tvende andre Philosopher, og at dette maae have
       været Grunden, hvorfor ingen af os blev indbudet til at nyde Kaffeen i Kahytten. Og
       dog borde ustridigen en solid Student langt foretrækkes en flygtig Officier; men
       desværre! der findes nuomstunder kun liden Grundighed hos unge Piger. -
       NB. bliver jeg nogensinde Medlem af et Selskab til Kvindekjønnets
       Forædling, skal jeg stræbe af alle Kræfter at virke paa
       Farvesandsen.Ovenpaa Kahytten lejrede sig nu om en anden Kaffekjedel de to philosophiske Studenter, den
       jagtelskende Kammerraad, Prangeren (som tillige aabenbarede sig som Proprietair) og min egen
       Ringhed. Men neppe havde vi nydt den forfriskende Drik, før en Sydostvind begyndte
       at rejse sig. Sejlene fyldtes, Roret knirkede, Matroserne løb frem og tilbage,
       Skipperen stillede sig foran Nathuset, saae med et Professoransigt snart paa Compasset og
       snart paa Fløjet, gav sine Ordre, og documenterede dem med kraftige Eder.
       - Kort: Solen var ikke kommen Halvvejen imellem Kullen og Meridianen,
       førend vi havde en frisk Kuling, saa at vi snart saae den sællandske
       Kyst ud af Sigte - som Irlænderen siger.Jagten dukkede op og ned, og frembragte en Bevægelse, der, uagtet dens
       formeentlige Sundhed, har noget Ubehageligt for Enhver, som ikke er søevant.
       Kammerraaden krøb ned i Rummet. Prangeren satte Panden mod Vantet, og holdt fast i
       Vævlingerne med begge Hænder. Den ene af de unge Lærde
       conjungerte "boao;" den anden stirrede stivt ud i Søen, som
       om han vilde udgrunde dens dybe Hemmeligheder. Søeofficiererne kom op paa
       Dækket, og den ene raabte til Skibsdrengen: "skrup Dig, Du! ned i
       Kahytten med Svabert og Pøs!" af hvilken Befaling jeg med temmelig
       Sikkerhed sluttede mig til Damernes Tilstand. Selv holdt jeg mig kjæk, og
       nød i Selskab med de to Søegutter en anstændig Frokost.Ved Middagstid fik vi Anholt i Sigte. Synet af denne
       mærkelige Øe mindede mig naturligviis om Peder Paars
        - højcomisk Ihukommelse, og ufrivillig fremmumlede jeg Heltens
       Tale, der - som bekjendt - blev afbrudt ved paakommende
       Brækning. Den ene af Studenterne, der, ligesom jeg, var fri for
       Søesygen, og, mig uafvidende, stod tæt bag ved mig, traadte frem; slog
       med Nakken; trak Læberne op mod Næsen, og sagde: "Jeg maae
       tilstaae Dem, at Holberg ikke er den Mand, som tiltaler mig; han har
       alene opfattet det Betydningsløse i den store Hobs tankeløse
       Hverdagsliv, og i et plat og frivolt Sprog 
       fortalt os en jammerlig Anecdote. Han har ikke mindste Ahnelse om det aandige Livs Poesie;
       han bevæger sig i Pøbelens Atmosphære; han fremstiller
       Mennesket blot som det er, og ikke som det burde være; han -
       -" "- Om Forladelse!" afbrød
        den Lange, som just var kommen til, med et sarcastisk Smiil:
       "er deres Navn ikke Berg?" -
       "Jo, meget rigtigt!" lød Svaret, og Begge lod til at blive
       næsten lige forundrede. Den Lange vedblev med paatagen
       Alvorlighed: "og deres Fornavn er formodentlig Rasmus?" - "Nej!" svarede Philosophen
       ligesaa alvorlig: "mit Døbenavn er Adam."
        - Nu mærkede jeg, hvor Søeofficieren vilde hen, og
       sagde: "Jeg veed just ikke, hvilken højere Grund, der kan
       bevæge Dem til Pseudonymitet; men da jeg er Peer Degn, maae
       jeg vel kjende Dem og vide, at De hedder Rasmus Berg"
        - Den omdøbte Erasmus Montanus saae
       forbauset paa mig; men inden det kom til nærmere Forklaring, brølede
       Skipperen sit: "klar for at vende!" En Søe skyllede ind paa
       Dækket; Erasmus gled omkuld, og vi Andre ilede over i
       Vindsiden.Nu bemærkede jeg først, at Vinden havde vendt sig, og blæste
       temmelig haardt, samt at vi begyndte at krydse.Een efter Anden af os søgte nu ned i Rummet, hvor alle vi
       Søestærke skaffede af fælleds Forraad.
       Et Par Flasker Viin gjorde os end mere lystige; og selv vor Philosoph nedlod sig til at
       deeltage i Hverdagslivets betydningsløse Færd, og syntes ganske at have
       forglemt hiin, ikke betydningsløse, Navnforvexling.Hen paa Eftermiddagen tiltog Stormen. Søeofficiererne gjorde flittigt
       Besøg i Kahytten; Kammerraaden og Prangeren til den Førstes medhavende
       Flaskefoder; de Andre sov.Intet Væsentligt forresten passerede siden. Mod Aften lagde Vinden sig lidt, og
       vi bleve stedse ved at krydse.Det er nu henimod Midnat. Jeg sidder ved en af de Medrejsendes Kister, og optegner ved
       Lanternens matte Skin herned i Rummet Dagens Mærkværdigheder. -
       Den smukke Kammerpige har jeg ikke seet siden imorges; det er maaskee saare gavnligt for mit
       svage Hjerte; thi seer jeg hende alt for tidt, torde det let hænde, at jeg tabte
       det tivende Gang. Dog være det langt fra mig, derover at fortvivle: mit Hjerte,
       skjøndt ikke nær saa haardt som Thors Hammer, har
       dog med Samme den Egenskab tilfælleds, at hvor tidt jeg kaster det bort, kommer det
       dog stedse af sig selv tilbage.Til Ankers under Læssøe.Det Første der forundrede mig, da jeg vaagnede, var at jeg havde sovet
       - sovet otte Timer i eet Væk; det er imod Reglementet - jeg
       mener Amors - den der er virkelig forelsket, maae ikke kunne sove haardt, ikke tale
       højt, ikke spytte langt. Intet af disse tre Criterier findes endnu hos mig; men
       vel et fjerde, hvortil de gamle Romere ej engang havde Navn, som dog alligevel er opfundet i
       Italien af deres udartede Efterkommere, og siden laant derfra af alle andre polerede
       Nationer: det nemlig, som Shakespeare kalder et "grønøjet
       Uhyre, der lever af sig selv;" Young: "Sjælens
       Ildebrand," og Rowe: "den grumme Søvnfordriver."
       NB. mod den sidste Benævnelse protesterer jeg, som aldeles urigtig. Og
       følgelig var ved min Opvaagnen Philosophernes og Prangerens Snorken en langt
       sødere Musik i mit Øre, end den Samtale mellem Dhrr.
       Søeofficierer, hvis sidste Ende jeg hørte, og som jeg nu vil opskrive:Den Lange. "- Jeg vidste Fa'en ikke hvem hendes
       Fa'er var; enten han var Major eller Oberst, enten han boede i Jylland eller
       Jødeland. Hun hedde Frøken Sillie, og var en
       snild Tøs; det var Alt hvad jeg vidste. Jeg har mødt hende eengang i
       Kongens Have og eengang paa Frederiksberg, altid i Flaade med Grosserer Goldsacks; og siden har jeg talt hende et Par Gange der hjemme hos dem selv."Den Brede. "Hun kan godt lide Dig, Du! Og hendes Papa har
       vist nok det rene Væsen."Den Lange. "Han skal være Ejer af to Herregaarde,
       siger Skipperen."Den Brede. "Veed Du hvad? havde vi blot havt en
       Præst ombord, saa kunde han og den lange Peer Degn* ha'e splidset Jer strax - hvad! et Søebryllup,
       Du?"Den Lange. "Aa Sludder! kan Man gifte sig, før
       Man bli'er forlovet? Sligt skal gaae med Lodder, Du!"Den Brede. "Naa, saa forlov Dig, for at gjøre en
       Begyndelse!"Den Lange. "L.. m.. M...** Jeg kan jo ikke engang komme til
       at tale * NB. Det var mig.** Disse Bogstaver med Prikker ved skal betegne det Samme, som den Hilsen Götz von Berlichingen fra det aabne
        Vindue sendte Høvedsmanden for Executionsarmeen. hende under fire Øjne. Den anden
       Frøken - what do you call her - viger jo aldrig fra hende."Den Brede. "Det skal ha'e gode Veje. Men, apropos! hvad
       siger Du om Kammerpigen? Det er D.O.k.m. Synd for den Glut; hun borde være
       Frøken, saa kunde vi bringe en Dobbeltalliance tilveje -."Her vaagnede Prangeren med en lang Gaben, og afbrød derved Dialogen; men jeg
       havde hørt nok: det "grønøjede Uhyre"
       begyndte at gnave i mit Inderste.Alle vare paa Benene; Vejret smukt, men Vinden ugunstig. - Damerne havde nu
       forvundet deres Søesyge, og besluttede at drikke Kaffe paa Dækket. Der
       saae jeg da de tvende Frøkener: Majorens Datter er ret vakker; men ikke
       nær saa smuk som Kammerpigen. Den anden Frøken - hun hedder
        Bertha, mere veed jeg ikke - er en ganske
       "betydningsløs Hverdagsskabning," som taler næsten
       slet Intet. Om hun tænker Noget, skal jeg lade være usagt; men derpaa
       tvivler jeg storligen.Jeg blev inviteret - formodentlig paa Søeofficierernes Anbefaling til
       at deeltage i Frokosten, hvilken jeg krydrede med adskillige nette Indfald, der lod til at
       behage baade Herrer og Damer. Om det saa var Kammerpigen, den lille Stine, saa stak hun nu og da det skjelmske Gefjæs op over sin
       Frøkens, og smilte saa nysseligt, at det gottede mig i mit inderste Hjerte. Den Brede kunde næsten ikke vende sine Øjne fra
       hende, hvortil Frøken Bertha smidskede nok saa lumsk. Den Lange holdt Sin varm, og hun saae ud saa glad som en Brud. Majoren
       talte Lidet, men spiste destomere; og hans Exempel fulgte Kammerraaden. Prangeren blev
       næsten bestandig nede i Rummet, og holdt sig til sin Madkurv.Til Ankers om Aftenen paa samme Sted."O Skrøbelighed! dit Navn er Kvinde!" dog nej! det er ikke
       Skrøbelighed; det er Styrke i Synden: Vellyst, Forfængelighed,
       Glimresyge - see det er Ingredientserne, hvoraf Naturen laver det Væsen,
       der - som en vis Mand siger - "er Kilden til al vor Fryd og al
       vor Kummer." Hvo skulde have tænkt Sligt om denne yndefulde Skabning?
       saae ud saa from som en Due, saa reen som nyfalden Snee og saa kydsk som - et
       Helgenbillede! Og dog saae disse mine Øjne, hvorlunde hun frivillig, ja med
       Inbrunst - som Germanen siger -  kyssede den tykke, graahaarede, halvgamle Kammerraad. Og ikke fem Minutter derefter stod
       hun og talte ret fortrolig med den Brede; og jeg tør
       sværge paa, hun trykkede hans Haand; for da hun vendte sig, kyssede han det Sted,
       hvor hendes Tommelfinger havde siddet. Ja hun er mig den rette Noli me tangere! Velbekomme
       Dem, mine Herrer!Men om nu Lieutenanten virkelig skulde have alvorlige Hensigter med hende? borde jeg da
       ikke advare ham? Hm! jeg vil betænke mig herpaa til imorgen: Natten giver gode
       Raad. NB. Det Klogeste, Man her i Verden kan foretage sig, er dog at sove; havde jeg ligget
       hernede denne livsalige Eftermiddag og snorket ved Siden af Prangeren, var jeg ikke bleven
       Vidne til de Scener, som ovenikøbet ere istand til at forspilde mig et Par Timer
       af min Nattero. - Ak ja! jeg havde dog næret det Haab, her at
       træffe paa en dydig Pamela - pyt! paa det Laug! en Philine er hun; men
       ved den guldlokkede Sif! hun maae nu smidske ad mig, saa meget hun behager: i mig skal hun
       finde en Meister, en "steinernen Mann."Men Morpheus begynder at nedtynge mine Øjenlaage - jeg
       følger hans blide Indbydelse. Maatte jeg kun forskaanes for Drømme! thi
       jeg veed forud, at de alene ville dreje sig om flanevurne Kammerpiger, lesindige Lieutnanter,
       og forlibte Kammerraader. - God Nat! sov vel, om I kunne, I usle sandselige
       Hverdagsmennesker!Under Sejl syden for Læssøe; i Middagsstunden.Jeg har sovet inat som en Steen. Derfor kan jeg takke den letfærdige Skabning,
       hvis Uværdighed ganske har helbredet mig for hine forlibte Griller, saavelsom de
       tvende Philosopher, der iaftes snakkede mig isøvn. - Vi har frokosteret
       i Kahytten, da Luften var for kold paa Dækket. Philine
       vartede op. Hendes Væsen bliver meer og meer næsviist; hun coqvetterer
       uden Skye baade med den gamle og unge Tilbeder - ogsaa jeg fik, for en Fejls Skyld,
       et Par forføriske Øjekast, dem jeg paa en værdig Maade
       besvarede med strænge Blik. Kammerraaden og den Brede syntes
       Begge lige lykkelige - jeg skal sandelig ikke misunde dem. Snurrigt nok:
       Frøken Bertha, som ellers neppe kan lukke Munden op, fandt
       dog Pigens Opførsel alt for upassende, og gav hende derfor virkelig en net lille
       Finte: "hvad befaler Frøkenen?" sagde hun engang
       til hende, ligesom i en Adspredelse. Dog rødmede  hun selv derved, saavelsom Mammesellen. Hendes Fyr satte et suurt
       Ansigt op; men Kammerraaden slog hurtig et Glas Viin i Halsen, synlig nok for at
       dæmpe en frembrydende Latter.Jeg har forgjæves søgt en Lejlighed til, under fire Øjne at
       advare den stakkels Lieutnant; thi af en Yttring, han i Nat lod falde til sin Cammerat, maae
       jeg antage, at hans Tilbøjelighed for Pigen er noget Mere, end blot Passetems. Men
       han skal snart lære hende at kjende; hvorledes jeg saa end bærer mig ad.Atter for Anker om Aftenen.Havde jeg ikke seet hende kysse og klappe den tykke Kammerraad, vilde den listige Taske
       gjøre mig ganske uvis i mine Meninger om hendes sande Caracteer. O du kvindelige
       Forstillelse! du gaaer gyselig vidt!Jeg sad i Skumringen paa Ankeret udenfor Forstavnen. Hvorfor jeg sad der, hører
       ikke til Sagen; men vist er det, jeg maatte sidde der meget længere, end jeg havde
       nødig, og i en temmelig tvungen Stilling. Thi som jeg vilde rejse mig,
       hørte jeg tvende Stemmer indenfor mig: den brede Lieutnant og den
       forføriske Kammerpige."Hr. Lieutnant!" sagde hun, "De har ønsket at
       tale med mig uden Vidner: hvad har De at sige mig?"Han. "Jeg vilde sige Dig, mit smukke Barn! at Du har taget
       mit Hjerte tilfange."Hun. "O! ikke Andet! det kunde De ligesaa godt have sagt
       mig i Vidners Overværelse. Ved saadanne Erklæringer pleje Deherrer
       Officierer vel ikke at genere dem for Trediemand."Han. "Du vil slaae min Tilstaaelse hen i
       Spøg?"Hun. "Naturligviis! da jeg ikke kan kjende Dem fra nogen
       slet Side, vilde det være en Fornærmelse mod Dem, om jeg tog Deres Ord
       for Alvor."Han. "Vel talt, mit Barn! men om det nu var mit Alvor? hvad vilde Du saa svare?"Hun. "Min Herre! jeg er en fattig Pige, som ikke ejer
       Andet, end min Ære -"Han. "Du kan lægge til: en Skjønhed
       - som - "Hun. "- Som De vilde gjøre til min
       egen Roligheds Grav?"Han. "Nej, Barn! Nej! derfor troer jeg, Din gode Forstand
       kunde  bevare Dig. Du taler ikke som Andre af din
       Stand - Din Opdragelse har ikke bestemt Dig til at tjene for dit
       Brød."Hun. "Men om det alligevel havde været
       Skjæbnens Villie? Dog - Hr. Lieutnant! lad os afbryde denne Samtale! den
       leder ikke til noget Godt - om Nogen saae eller hørte os her?"Han. "Hvad kunde det skade?"Hun. "Dem maaskee ikke; men mig saare Meget. - De
       tillader, at jeg gaaer tilbage til mit Herskab!"Han. "Endnu ikke! kun eet Ord, bedste Pige! Hvad Du her har
       sagt mig, indta'r mig kun endnu mere - jeg elsker Dig, ved Gud!
       oprigtigt."Hun. "Min Herre! De maae tillade mig at tvivle: en Officier
       skulde elske en Tjenestepige andet end for at gjøre hende til Heltinden i en
       Roman, som for hende nødvendig vilde faae en tragisk Ende."Han. "Nej saa skal -"Hun. " - Band ikke! band ikke - Hr.
       Lieutnant! De bedrøver mig, og - De fornedrer Dem selv - slip
       min Haand! den kan jo saa aldrig blive Deres."Han. "Og hvorfor ikke?"Hun. "Fordi den er Dem alt for ringe - nej! nej!
       spild ikke flere Ord, min Herre! men er Deres Tilbud alvorligt, da behag at gjenta'e det
       imorgen i hele Selskabets Nærværelse, saa - saa vil jeg svare
       Dem alvorligt!"Hermed hørte jeg hende suse bort, og den ulykkelige Elsker sneeg sig langsomt
       bagefter.Det er et græsseligt Snerperie! saa kostbare kunne slige Tøjter
       gjøre sig. Ja ja! hun gav nok bedre Kjøb; men nu skulde hun
       først udkramme de moralsk-sentimentalske Floskler, hun har opsnappet paa en eller
       anden Comedie. Den arme Fyr! jeg troer bestemt, han vil ægte hende. Men bie kun,
       min gode Frue Lieutnantinde in spe! jeg skal nok sætte dig en Streg i Regningen
       - forfængelige, uforskammede Ting!Hvor let kunde ikke ogsaa jeg have løbet i den Snare! Men jeg havde strax en
       dunkel Ahnelse om, at det ikke hang rigtig sammen med denne hersens Kammerpige.Under Indseilingen i Liimfjorden.Fortræffeligt! Knuden er løst - Romanen er færdig.
       Solen skinnede varmt; en mild Østenvind skjød os sagtelig hen mod
       Jyllands Kyst, og, da der ingen Urolighed var i Søen, saa jevnt, at vi ikke
       fornam, hvorledes vi kom afsted. Alle vare vi muntert stemte, og det blev i et Skibsraad
       besluttet at spise Frokost paa Dækket, og da at knække Halsen paa de
       levnede Flasker, Jollen, der stod os ivejen, blev sat i Søen; et Par store Kister
       hejsede op af Rummet med fyrige: "Haa-hajop!" af Matroserne, som
       ventede honnette Drikkepenge. Kisterne bleve stillede mellem Kahytten og Lugen, og
       dækkede; Bænke anbragte rundt om dem. Alle Passagererne, med samt
       Skipperen, toge Plads.Den Lange sad hos sit Hjertes Frøken; den
        Brede hos den lakoniske Bertha. Saasnart Glassene
       første Gang vare fyldte, greb Majoren sit, rejste sig, løftede det
       højt i Vejret, og raabte: "Herved declareres Mariage mellem Hr.
       Lieutnant Dannebrog og Frøken  Juliane
        Sillie - de Forlovedes Skaal!" Glassene klingrede; et tredobbelt
       "Hurra!" drønede; den tomme Flaske fløj i
       Søen.Mit Blik faldt paa Kammerpigen, der stod taus og mod Sædvane meget alvorlig bag
       ved Frøken Bertha. Nu sprang den
       Brede tilbage over Bænken, gik hen til hende, og sagde højt og
       bestemt: "Husker Du, hvad Du lovede mig igaar?" - Hun
       rødmede, og stammede et sagte: "Ja!" - Det forekom
       mig nu at være paa den høje Tid at frelse Manden: jeg rækkede
       om bag Kammerraadens Ryg, og trak ham i Kjoleskjødet een Gang - to
       Gange. "Hvad behager?" sagde han med en hurtig Vending og et
       mørkt Øjekast; men og i samme Øjeblik til Pigen:
       "naar jeg gjentager mit forrige Tilbud? - " Jeg kastede mine
       Been over Bænken, og hviskede ham i Øret: "For Himlens Skyld!
       lad være!" "Hvad rager det Dem?" knurrede han
       tilbage; og sagde atter til Pigen, hvis Haand han havde grebet: "Naar jeg nu
       gjentager mit Tilbud? -" Kammerraaden, der sad lige over for os, grinte
       ret svinepolidsk. - Mit Blod oprørtes - jeg hvidskede atter
       med Hæftighed til Officieren: "De gjør Dem selv
       ulykkelig!" "Ri'er Fanden Dem?" svarede han mig, og
       næsten i samme Tone talte han de samme Ord som før til Mamsel Stine tredie Gang. "Hvilket Tilbud?" spurgte hun
       bleg og med bævende Røst. - Naa! saa sejl din egen
       Søe, du Ulk! tænkte jeg, og gik tilbage paa min Plads."Mit Hjerte og min Haand!" udstødte han: "Du
       har lovet at svare mig alvorligt." "Det vil jeg" sagde hun:
       "Jeg erkjender den Opofrelse, De af Godhed for mig vil gjøre, jeg tager
       med Ydmyghed mod Deres Tilbud (her bøjede hun Hovedet og nejede dybt og langsomt)
       og skal stræbe at gjøre mig værdig til Deres
       højmodige Tillid!" - Det gjorde en Opsigt; men virkede dog
       ganske forskjelligt paa de Tilstedeværende: Kammerraadens Mund udvidede sig til et
       endnu bredere Smiil, hans smaae Katteøjne bleve næsten reent borte: de
       to Philosopher derimod opspilede deres saavidt mueligt: Majoren tvang sig til at
       sætte et alvorligt Ansigt op: Den Lange raabte paa nok en
       Flaske, dog uden at tage Notice af det sidst forlovede Par; men hans Dame smilte saa mildt og
       saa glad, som - jeg veed ikke hvad.Den brede tog sin Dame i den venstre Arm, og sagde: "Er der
       Ingen i det velfornemme Selskab, som har en Skaal for Lieutnant Anker
       og Jomfrue Kirstine Madsen?" Hans Cammerat rejste sig rask,
       greb Flaske i den ene Haand og Glas i den anden; men Kammerraad Lerkedal forekom ham: "En Skaal" raabte han, "for Hr.
       Lieutnant von Anker -" ("-
       ikke von Anker, Lieut-nant An-ker"
       brummede den Lange -) "og Jomfrue Kirstine Lerkedal!" - Det var en Scene!!!
       - Lieutnant Anker slap forbauset sin Kjereste, og saae paa
       hende, som om hun var bleven omskabt til en Fee, eller til en Princesse. "Er
       Tilbudet allerede fortrudt, Hr. Lieutnant!" sagde den forvandlede Kammerpige,
       fordi De nu strax griber mig i et lille Skjelmstykke; men jeg forsikkrer Dem, dersom De blot
       dennegang vil tilgive mig, skal jeg ikke oftere forbytte enten min Person eller mit
       Navn." "Jo eengang endnu D... t... m.." raabte han, idet han
       atter greb hendes villige Haand, "eengang og aldrig mere!" -
       Da lød den anden Skaal, og den anden og tredie Flaske fløj overbord."En dyb Hemmelighed afslører sig" sagde den ene af
       Philosopherne. "Denne Piges Hverdagsliv" sagde den Anden,
       "har faaet en højere Betydning." - Ikke fuldt saa
       skjønt udviklede sig Frøken Berthas
       Skjæbne: det fandt sig, at hun var den rette Kammerkidsken,
       som ogsaa derfor strax overlod sin Plads til Kammerraadens Jomfrue Datter. - Det
       fandt sig endvidere: at Ingen uden Kammerraaden havde været deelagtig i
       Tøsernes Hemmelighed; samt at Rolleforbytningen havde været Jomfrue Lerkedals egen Opfindelse - uvist i hvad Hensigt -
       maaskee hun slet ingen har havt; thi det skal ofte, vil Man  paastaae, være Tilfældet med de menneskelige
       Handlinger; og disse ere heller ikke de værste.Jeg vil ikke lægge stort Fold til, at mit Hjerte atter har bevæget sig
       til Fordeel for Jomfrue Lerkedal, da hendes Skyldfrihed, med Hensyn
       til den tykke Kammerraad, nu klarligen haver aabenbaret sig; thi ikke skal jeg fragaae, at
       hun var saare indtagende, som hun sad der ved Kjeresten, og hendes glade Aasyn straalede
       yndigt frem under den tjenestekvindelige Natkappe, ligerviis som Maanen under den tynde Skye.
       - Naa, jeg trøster mig med, at hun dog ikke var den, som skulde
       løse mit Hjertes Gaade; og at hun maaskee kan findes blandt
       Brudepigerne ved det dobbelte Bryllup, som i Sommerens Løb skal stande hos
       Majoren, og hvortil jeg er inviteret, med Anmodning at forfatte et ziirligt Carmen.P.Sp.