MØLLERNE



Hej, hvor den stærke Nordvind

1 Møllesejlet hiver,

saa Armene slaar over

og voldsomt Værket driver.



Derinde bag Kalotten

gaar Hjulet i dens Hjærne,

der males sindigt Rugen

af centnertunge Kværne.



Men nede under Pilene,

hvor Aaens Vande skylle,

den stride Drivkraft sætter

i Fart en anden Mølle.



Og Strømmen skummer sindigt

og driver Hjulet mut

og tænker ej paa Hensigt —

den Mølle maler Krudt.





Mennesket selv er en Mølle

og maler i sin Hjærne

til eget Bedste og Værste

med allehaande Kværne.



En maler Lærredsflader

og skønne Farver spilder,

en anden Lægepulver

og Serum for Baciller.



En tredje kløgtigt smiler,

imens han pønser stum

paa nye Projektiler —

Kugler ved Navn Dum — Dum.



Men i det grønne Landskab,

hvor Folk gaar om og skranter,

en gammel Mand har hegnet

en Have, hvor han planter.



En Kejser i sin Alderdom

har fundet Livets Maal:

det højeste og bedste

er det at plante Kaal.