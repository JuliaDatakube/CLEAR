MAN HAR SAGN OM BORGTAPETER III



I

Man har Sagn om Borgtapeter,

Hundredaarige, paa hvilke

De afblegede Figurer,

Syete Sting i Sting af Silke,



II

Faae et sælsomt Liv om Natten

Stige ned, og, som i gamle

Dage, sig i Cabinettet

Hyggeligt i Maanskin samle.



III

I de bløde Lænestole

Damerne, med Atlasslæbet,

Blændende sig atter kaste -

Munden smiler, rosenlæbet.



IV

Ridderne, som paa Tapetet

Man om Dagen knapt kan mærke,

Læne sig til Stoleryggen,

Brune, skjægede og stærke.



V

Støvede Tangenter trykkes -

Svundne Toner kan man høre -

Gammeldags Galanterier

Hvidskes i et yndigt Øre.






VI

Næsten kunde man misunde

Dette Skyggeliv, hvis ikke -

See! den Skjønne blegner bag sin

Vifte, angst for Solens Blikke.



VII

Selv den tappre Ridder gyser,

Smutter, som den hele Vrimmel,

Ind i Muren, i Tapetet -

Dagen seer kun Støv og Skimmel.



VIII

Saadan gaaer det ogsaa Venskabs

Stille Tegn og Billedværker,

De forsvundne Sympathiers

Efterladte Mindesmærker.



IX

Glemsel, som et Møl, dem gnaver,

Tiden slukker deres Farve -

Kun Erindringsnatten bringer

Flygtigt Liv i deres Larve.



X

Og, som hist i Borgen, stige

Falmede Figurer, flade

Tegninger, i Mindets Time,

Ud fra disse hvide Blade -



XI

Færdes som i svundne Tider,

Sladdre sammen, gjør sig lystig -






Selv ved Hanegalet rækker

Man hinanden Haanden trøstig



XII

Sukker sit: a rivederla!

Og, som jeg i Aften, smutter

I Tapetet - ak, idet jeg

Verset her paa Bladet slutter.