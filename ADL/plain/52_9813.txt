Beriderne paa Nørrebro.



For circa fjorten Dage siden

Blev, som jeg mindes, en Accord,

En Plan at drive Tiden bort

Og ligeledes os med Tiden,

Til Modenhed saa godt som bragt

Iblandt en Deel af vore Venner,

En Plan, som Deres ringe Tjener

Formoder staaer endnu ved Magt;

En Plan, hvis Hensigt var at hente

En Smule Morskab, kan jeg troe,

Hos de beundrede, bekjendte

Beridere paa Nørrebro.



Til Planen hørte samme Gang

Ved denne Leilighed at vise

Miss Julie med samt Louise

Bemeldte Divertissement,

Hvis de ved Sundhed var' og Kræfter,

Og Veiret ellers var derefter.






Idag er Veiret smukt og klart.

Det mylrer over hele Staden

Af Folk, der gaae en Tour paa Gaden.

Jeg var paa Volden; der var rart!

I Foraarsluften Træet neier

Med ganske friske Blade paa,

Og under Volden Koner gaae,

Der raabe snøvlende med Reier.

Og Luften er saa deilig blaa,

Og Solen skinner som den pleier.

Og Blæsten blæser, paa min Ære!

Som om den blæste kun for Spøg,

Og hvisker til Enhver: »Besøg

Idag Beriderne, min Kjære!«



Naa, gode Herre! skal det være?

Kan De gaae ud med os, ifald

Der i det Hele vandres skal?

Og vil De, sæt, at Sagen kom

Til Redelighed, som jeg venter,

Mig give da et Vink! derom?

- Men gjør blot ingen Complimenter! -

Jeg træffes, som jeg skulde troe,

Idag imellem Tolv og To.






- Til Slutning vil jeg blot beskrive

Hvad Troupen har bestemt at give.



Først rider En som Cendrillon

Og trommer paa et Slags Gongon,

Og synger til saa smuk som Nogen:

»Jeg lever stille, indgetogen.«

(Men som naturligt, ei paa Dansk

Og med fortvivlede Hiater;

Ak nei! paa Nørrebroes Theater

Er Alting propert, fiint og fransk.)

- En sidder baglænds paa en Hest

Foruden allermindste Plumpen,

Og troer, at Hov'det paa hans Hest

Er, med Respect at sige . . . Halen.

En Anden som Dragon flankerer

Og praler, bander, exercerer,

Og bliver af en Flaske Viin

Et Slags epicuræisk Sviin,

Indtil han endelig tillykke

Af Hesten falder død omkuld,

Som om han ordentlig var fuld;

Et overmaade kunstigt Stykke!

(Herved bemærkes bør en fiin

Moral, som dette Stykke giver:

En fransk Dragon, der tørster, bliver






Beruust af een Bouteille Viin;

Mærk vel, af een. Naar man er jydsk,

Og i Særdeleshed Dragoner,

Saa kan man drikke som en Tydsk.

Hos vore nordiske Nationer

Er nemlig Drankeren lidt gridsk

Og bruger Mere til en Pidsk.)



Paa samme Sted man og kan faae

En Hest at see, der ligger stille,

Imedens den behandles ilde

Og sparkes, knibes, trædes paa.

I vore revolutionaire,

Rebelske Tider, da man la'er

Sig nødig træde paa, min Fa'er!

Kan denne Hest blandt Heste være

Et tydeligt Exempel paa,

Hvordan et Folk skal la'e sig slaae.



Man ydermere faaer at see

En skjønne russisk polsk Bataille,

Og - noget Skjønnere maaskee -

En Dame med en russisk Taille.

Med høie Fjedre paa sin Hat,

Og klædt i Fløil og Guldgaloner

Og noget stramme Permissioner,






Hun galoperer som besat.

Ak, med et evigt Smiil om Munden

(Hun er jo lonnet for at lee)

Hun pidsker Hesten, skal De see,

Og, gal i Hovedet igrunden,

Hun skriger sit: Allez, allez!



Og endelig bemærkes kan

En Amor uden Pilekogger,

En Venus med forlorne Lokker,

En skjønne Cæsar, en Vulcan,

Der allenfals er halt som han;

En Hund, der steges, men ei døer,

Nei, løber siden om og gjøer;

En Mand med et vatteret Bryst,

Der skriger med gevaltig Røst:

Mordio! og peste! iête bleu! og sacre!

Og Pinedød! og . . . jo, jeg takker!

Og endeligt en Jeanne d'Arc

Med Skjold og Sværd og en Trompeter.

- Og alle disse Rariteter

Man faaer at see for fire Mark!



Ifald De just ei træffer Alt

Saaledes som jeg har fortalt,






Saa lad det trøste Dem, min Herre!

Jeg kunde have løiet værre.



Og hermed Puncium! Gud befalt.

- Hils med et Kys fra mig de smukke

Smaapiger, jeg forleden saae

I Ammestuen, hvor de laae

Hver i sin nette, lille Vugge.

Hils begge Deres Pigers Tante

(Forstaae Louise, den charmante)

Og endeligt, da det er vist,

At hvad man længe vil beskue,

Det gjemmer man til allersidst,

Hils Deres lille, søde Frue!

(Jeg siger sød - bliv ikke stødt;

Thi jeg en Elsker er af Sødt.)

Hils hende, hun maa ikke vredes

Paa dette Galopade-Brev.

Ak, Pennen iilte, mens jeg skrev;

Jeg veed ei rigtigt selv hvorledes.