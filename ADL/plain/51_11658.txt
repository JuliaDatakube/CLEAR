KOMMER I SNART!



Raabet stiger i Morg'nens Skjær:

Kommer I snart!

jager som Blæst om Sig og Kjær,

hvisker ved Ruden, hvor Pilen læ'r:

Kommer I snart, I Husmænd!



Tiden ruller med store Ting;

- kommer I snart! -

tungt dog drejer dens Hjul omkring;

I kan øge dets træge Sving;

- kommer I snart, I Husmænd!



Aaget bøjed jer Far og Mor

- kommer I snart! -

knuger jer selv, jert Barn, jer Bror,

venter paa Vuggens spæde Nor

- kommer I snart, I Husmænd!






Landet lyser af Korn og Kvæg

- kommer I snart! -

EdersKvinde bag klinet Væg

malker Geden med striden Skæg

- kommer I snart, I Husmænd!



Dovnesugede Jordens Marv,

- kommer I snart! -

Tusind Tønder til Taabers Tarv!

Hvaddevraged, blev eders Arv;

- kommer I snart, I Husmænd!



Neg I sanked til andres Lad

- kommer I snart! -

søbed som Tak for Svedens Bad

Trællens Æde af Hundens Fad

- kommer I snart, I Husmænd!



Staa ej bundne jer Bødler bi!

- kommer I snart! -

grib jer Spade og hug jer fri!

I er tusind, hvor de er ti!

- kommer I snart, I Husmænd!

Jenle,20/9 1907.