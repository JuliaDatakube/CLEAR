TILBAGEFALD(1838)



Fængsles atter nu min Vinge

Da jeg meest den troede fri?

Drages atter jeg tilbage

Til det gamle Sværmeri?

Ei blot Kjærlighedens Roser

Nu i Hjertet finde Ly,

Men med Duften deres Torne

Sig forynge og fornye.



Ja, det Svundne vaagner atter!

Vaaren lig af Vintrens Gjem

Lokkes Haabet, og med Haabet

Livets tusind Blomster frem.






Atter Hjertets gyldne Harpe

Er med friske Strænge stemt,

Og tilbage komme Toner

Som forlængst jeg troede glemt.



Trylled mig til hendes Slave

Disse dunkle Lokkers Pragt?

Denne friske Foraarsskabning

I sin lette Sylphedragt?

Dette Liv, hvis milde Flamme

Sig med rene Farver brød

I det brune Øies Straaler,

I de varme Kinders Glød?



Fængsled mig hiint Præg af Tungsind,

Som det hulde Aasyn fik,

Dette Slør af Nat, som dækker

Lyset tidt i hendes Blik;

Dette Sind, som uharmonisk.

Dog fortryllende og klart

Gjennem Lunets Smiil og Taarer

Har for mig sig aabenbar't?



Ak jeg veed ei! Eet jeg føler,

At den lange Fred er endt;

At med alle sine Pile

Guden er tilbage vendt.

Amor! Løs mig af din Lænke,

Slyng den Skjønne fast deri,

At hun dele maa min Længsel,

Eller ganske mig befrie!