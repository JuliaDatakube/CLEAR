Ved Allehelgenstid.





Stærkt det gaar mod Allehelgen,

Skoven staar for Blæsebælgen.

Stormen fylder sine Lunger,

vildt sit Rekviem den sjunger.



Og den rusker Skovens Stammer,

og det gule Løv den krammer -

hej, hvor det maa op at danse,

vinde sig til visne Kranse!








Og sit Plyndringsværk den skuer:

Lundens Højsal uden Buer!

Men en Løndom har den røbet:

Knoppen blinker alt i Svøbet!



Ingen Fuglerøster klare!

Ingen Blomster til at friske!

Skoven kan ej længer svare,

Skoven kan ej længer hviske.



Men ihvad den end maa friste

tale dog de Knopper spæde,

tale dog de stumme Kviste

Fingersprog om Vaarens Glæde.





Vil Du med blandt alle Helgen

i de Frelstes hvide Skare,

maa Du først for Blæsebælgen,

maa Du først i Storm og Fare.



Vil Du ved en Vaar Dig fryde,

maa Du først en Vinter friste!

Vil Du nye Blade skyde,

maa Du først de gamle miste!



Et for et dit Løv maa falde,

til Du mistet har dem alle;

Døden maa Dig overmande,

Støvet maa med Støv sig blande








Tro blot fast paa Foraarstiden

midt i Allehelgens-Striden, -

grønnes skal Du da med Ære,

og en evig Sommer bære!