BONDEPIGEN



I

Jeg bar en Foraarsmorgen

Min Mælkespand og sang;

De vilde Rosenhækker

Ud over Vandet hang.



II

Da kom Baronens Jæger

Fra Skoven med sin Hund;

Han bad om lidt at drikke,

Jeg sagde: drik Du kun!



III

Den Jæger drak begjærlig

Og alt imellem saae

Hans Øine over Spanden -

Paa mig hans Øine saae!



IV

Det er just ikke artigt

At see paa Folk saa stift;

I Øiet kan man have.

Jeg troer ved Gud, lidt Gift!



V

Thi neppe var han borte

Før næsten syg jeg blev,

I Tanker sad, og sukked.

Og Græs af Jorden rev.






VI

En andengang i Lunden

Jeg plukked' Jordbær smaae;

Jeg havde nogle fundet,

De i et Kaalblad laae.



VII

Da klang et Horn i Skoven,

Sig Busken skilte ad -

Det var den unge Jæger,

Tænk, om et Kys han bad.



Vin Der har Du disse Jordbær,

Saa søde - sagde jeg -

Men kysse - ak, Hr. Jæger,

Saavist, det tør jeg ei.



IX

Saa gik jeg hjem til Hytten,

Og tænkte, tænkte - ak.

Skal man da altid tænke?

Det er kun Folkesnak!



X

Det var som om jeg drømte

Og hørte sød Musik,

Alle de røde Blomster

De hilste med et Nik.



XI

Forleden Dag jeg rysted

Mit smukke Æbletræ,






Da rasled det i Gjærdet

Og i det grønne Læ.



XII

Forskrækket jeg mig vendte -

Den Jæger for mig stod.

Og bad og saae saa ærligt -

Han er vist grumme god!



XIII

Taus gav jeg ham et Æble,

Som om jeg reent var stum.

Man er dog undertiden

En Smule altfor dum!



XIV

Hvad just han vil med Kysset,

Min Tro, det veed jeg ei;

Men hvorfor skal man altid

Og altid sige Nei?



XV

Hvis han nu atter kommer?

Det er dog ei saa let -

Hvad skal jeg saa vel gjøre?

Jeg troer jeg gier ham det!