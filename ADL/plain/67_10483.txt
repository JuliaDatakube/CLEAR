DEN UNGE PIGE I SOMMERREGNEN



Det bliver Aften. Regnen

som tusind Kærtegn, vilter, lun,

tæt over Byen og Egnen

drysser sine Draabedun.

Jo mer det mørknes, falde

Draaberne tungt i Gadens Vand.

Alle smaa Byer og Gader om Land,

nu regner det vel i dem alle.



Og vist i mangen Gade

med aabne Vindver staar et Hus

og lytter med mørk Façade

til Vandets Klunk og Regnfalds-Brus.

Og ensom, som jeg, i Karmen

der hviler vel én og lér som jeg

ad de løsslupne Draabers forviltrede Leg -

med bankende Ungdom bag Barmen.



Jeg husker et Hus langt borte,

der bor den Yngling, som kaldte mig sin.

Var Lykkens Stunder kun korte,

vor Elskov var hed og var fin.

Vi leved i Sorgen, som under en Klippe,

og Dagene traf os i Regnfalds-Humør.

Men fandt jeg ham i Nat ved min Dør,

jeg skulde ham aldrig slippe. -



Da drog jeg ham til mig og vilde binde

en Nat af Ømhed omkring ham tæt,

den Gode! kyssende bort hvert Minde,






at for hinanden vi to har grædt.

Verden har alle Slags Nykker i Panden,

men Tiden er ude, før nogen véd,

og de, som én Gang har funden hinanden,

bør holde tilsammen og have Fred.