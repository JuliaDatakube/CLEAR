BENEDICT FRA NURSIAOG HANS AMME(1861)






I.



Hvor er Scenen? I Campagnen!

I den Romerske Campagne,

Den saa vidt udstrakte Slette,

Som omgiver Verdensstaden,

Og som selv igjen begrændses

Af de blaa og fjerne Bjerge,

Fra hvis Høider Aniofloden

Strømmer ned med sine klare

Bølger mod den gule Tiber,

For i Løb med den at gjeste

Dronningen blandt Jordens Stæder,

Det udødelige Rom.



Men naar Scenen er Campagnen,

Hvilken Tid af Roms Historie

Føres frem da her paa Scenen:

Kongedømmets, Republikens

Eller Keiserdømmets Tider?

Ingen af dem! Heltelivets,

Frihedslivets, Herskerlivets

Gyldne Tider ere svundne:

Rom, det gamle, som med Sværdet

Kued Verden, er ei meer, og

Rom, det nye, som i Kraft af

Korset og Sanct Peters Nøgler

Holdt i Ave Folk og Fyrster,

Er endnu ei til, men spirer

Bag det dunkle Fremtids-Dække.

Det er Tiden mellem begge:

Folkelivets Nat og Dæmring

Efter Oldtidssolens Nedgang,

Dog med Glimt af Morgenrøden;






Tiden, da Italiens Hersker,

Gotherkongen i Ravenna,

Skaffed Fred og skabte Orden

Af hensvundne Tiders Chaos;

Tiden, da den sidste Rest af

Hedenskabets Sæd og Skikke

Gjorde Plads for Christendommen,

Alt i Secler kjendt og lært.



Altsaa Blikket til Campagnen!

Der lad Øiet følge Veien,

Lige fremad, over Sletten!

Sletten rundtom ligger øde,

Ubebygget og udyrket,

Opholdssted for store Oxer,

Drivende omkring i Flokke,

Hvor dem Næring Græsset byder.

Sjelden her en Stemme lyder,

Menneskeforladt er Egnen,

Hvor i Ly af Oldtidsmindets

Sunkne Mure Bøflen græsser,

Faaret tripper, Lammet bræger.

Hist og her kun sees en Jæger,

Som, med Buen spændt, forfølger

Haren i dens Flugt til Leiet;

Hist og her en mosdækt Hytte,

Støttet mod en knudret Steeneg,

Viser Faarehyrdens Bolig;

Hist og her en Røg opstiger,

Drager Øiet mod det fjerne

Landskabs Eensomhed og Stilhed.

Men trods Egnens øde Vildhed,

Af Naturen rigt dog smykket

Er den bjergomkrandste Slette:

Græsset spirer, Blomsten dufter,

Dyret, under Løb og Springen,

Boltrer sig paa Grønsværtæppet;

Tusind muntre Fugle qviddre,

Medens summende Insecter

Røre deres gyldne Vinger

I den varme Luft, der livnes

Af den straalende Aprilsol.

Solbelyst Camp agnen ligger;

Meer og mere skraa dog falde

Solens Straaler ned paa Veien,

Der fra Rom til Tibur fører,






Hvor et Tog af tre Personer

Nu i Stilhed drager frem.



Henad Veien folg med dem!

Paa det hvidgraa Æsel rider

I Matronedragt en Qvinde,

Med et venligt, aabent Ansigt,

Trivelig og frisk af Farve,

Midt imellem ung og gammel,

Fra hvis Solhat Baandet flagrer,

Hvergang, dreiende sin Nakke,

Med Behag omkring hun skuer,

Og i fulde Drag indaander

Foraarsluftens friske Balsam.

Bagved hende, men i Frastand,

Paa et Muldyrs Ryg - belæsset

Med en Tværkurv - høit sig gynger

Æseldriveren, hvis gamle

Hoved skjules fast af Hattens

Brede, dybtnedslagne Skygge.

Langsomt ridende, han drager

Efter sig et andet Muuldyr,

Hvoraf nylig steg den unge

Rytter, som er vandret forud.

See ham hist, tilfods paa Veien!

Huen paa de brune Lokker,

I sin hvide Lærreds Kittel,

Med en Læderrem om Livet.

Rank og tynd og fiin af Bygning,

Langs med Sporet frem han skrider

Til Matronen ham indhenter.

Kun et Øieblik han standser,

Saa igjen han skrider fremad,

Vandrende ved Qvindens Side,

Hvilende sin Haand paa Sadlen,

Medens hendes Blik med Ømhed

Dvæler ved hans Træk og Skabning.

Synet vel maa Hjertet glæde!

Fra hans klare, dybe Øine,

Fra det fine Ansigt lyser

Frem en ædel Aand, og herligt

Svarer Legemet til Sjælen.

Halv et Barn og halv en Yngling

(Fjorten Aar han netop fylder)

Skrider her han frem paa Veien

Mod Sabinerlandets Bjerge,






Mod sin store Fremtidsskjæbne,

Rig paa Daad og fuld af Savn.



Spørges om den Unges Navn,

Benedict, da lyder Svaret,

Benedict fra Staden Nursia.

I sin Barndom med sin Amme

Sendt til Rom, for at optugtes,

Har fra den Tid fjernt fra Hjemmet,

(Skilt fra Fader som fra Moder)

Under Ammens Røgt og Pleie

Han i Verdensstaden levet,

Og forsøgt dens Viisdomsveie:

Kirkens Sol, som ham bestraaled,

Har hans Hjerte gjennemglødet;

Lærdom af de gamle Skrifter

Har i Skolen han indsuget;

Daglig mødende ved Skranken,

Har han Talens Konst studeret;

Og i Vaabenlegen ofte,

Som hans ædle Byrd det sømmed,

Modets Prøve har han aflagt.

Dog, fra Vaabenlegens Bulder,

Som fra Skranken, Skolen, Kirken,

Vendte hver Dag han tilbage

Til sin Ammes aabne Arme.

Altid trofast holdt de sammen

Iust som her de sees paa Veien,

Hvor hans Øie søger hendes,

Mens til ham hun taler nu:



AMMEN.

Et velsignet Veir, min lille

Benedict! og et velsignet

Mildt og klart og yndigt Foraar!

Her paa Landet ud at tage,

For din Fødselsdag at feire,

Ret var et velsignet Indfald.

Men det er da intet Under

At Velsignelse dig følger

Og dig Held og Fryd beskærer,

Da det Navn, som selv du bærer,

Den Velsignede betyder.



BENEDICT.

Meest, Cyrilla, nu mig fryder

Synet af de nære Bjerge,

Hvor den solforgyldte Fjeldkam

Os en deilig Aften lover.

Lykken tog vi med paa Reisen,




Den har fulgt os Dagen over.

Gamle Markus spaaede rigtig,

Da saa tidlig han imorges

Mulerne trak frem for Døren.

Skyen, som med Regn os trued,

Førtes hurtig bort af Vinden;

Smukt blev Veiret, og din lange

Middagssøvn i Hyrdens Hytte

Kom i Heden os til Nytte.

Styrkede ved Gedemelken,

Dobbelt rask saa drog vi fremad,

Og nu ligger Maalet for os,

Maalet, som vi længtes efter:

Tibur med sin Krands af Bjerge,

Dunkelblaa med Guld paa Toppen,

Halv i Lys og halv i Skygge.



AMMEN.

End til dem vi har et Stykke;

Men jeg godt forstaaer din Længsel.

Træt og kjed af Skolens Fængsel,

Af den Læsen og Studeren,

Som har gjort dig saa alvorlig,

Ud fra Byen nu du higer,

For paa Landet og i Frihed

Skolestøvet af at ryste.

Benedict sig frit kan trøste,

Løn for Fliden vil han hoste!

Naar vi først har Fødselsdagen

Paa det høie Viinbjerg feiret,

Og vi vel er inden Døre

Hos vor Vert, den rige Bonde,

Tænker jeg, at der en Stund vi

Ophold ta'er, som sidste Sommer:

Da du nyde kan din Frihed

Lig et Kid, naar det fra Stalden

Ud paa Græs i Vaaren kommer;

Da kan Viingaardsmandens Sønner

Du i Marken gjøre Selskab,

Søge Fuglereder med dem,

Hjelpe dem at vande Heste,

Drive Bondens Qvæg paa Engen,

Gaae ham selv tilhaande, naar han

Poder og beklipper Ranker,

Og naar Jagt der bli'er i Dalen

Efter Harer og Kaniner,

Følge Jægerne med Buen.

Men er Dagen ved sin Nedgang,




Er den stærke Hede svunden,

Som mit Hoved godt ei taaler,

Da vil du og jeg spadsere

Medens Aftenrøden straaler.

Da vi gaae fra Bondens Have,

Hvor ifjor saatidt vi vandred,

Bag om Bjerget ned til Kløften,

Hvor i Dybet Fossen bruser.

Der vi ved Kastanie træet

Træde nær den sorte Fjeldvæg,

Hvorfra Flodens hvide Vandstrøm

Under Larm og Tordenbulder

Styrter sig i Klippehulen,

Og igjen iveiret kastes

Til et sneehvidt Støv forvandlet.

Husker du endnu hiin Aften,

Da vi stod med Panden bøiet

Over Svælget? da fra Dybet

Skummet fløi mig ind i Øiet,

Og min Fod paa Randen gled? -



BENEDICT.

Dødens Angst vi dengang led.

Derfor lov mig, at for Svælget

Du iaar dig ta'er ivare!



AMMEN.

Dengang, som mit Skjold i Fare,

Havde dig, min Søn, jeg hos mig;

Og paa Benedict jeg stoler,

Stod jeg selv i Dødens Porte.



BENEDICT.

Men ifald nu jeg var borte?



AMMEN.

Neppe langt du dog dig fjerner.



BENEDICT.

Men hvis dog i Himlens Stjerner

Anderledes det stod skrevet?

Hvis nu vore Veie skiltes? -



AMMEN.



Ja, hvis den Sorg jeg opleved,

Da nok mange Taarer spildtes;

Men min Trøst er, at i Stjerner

Der Saameget skal staae skrevet,

Som dog aldrig læst er blevet.



Her med Smiil om Kind og Læbe,

Traved rask hun fremad, medens

Benedict besteg sit Muuldyr.

I et hurtigt Trav indhented

Han Cyrilla, og i Taushed

Red de Begge hen ad Veien,

Hver fortabt i sine Tanker.

Ud og ind blandt lave Banker

Veien nu sig fremad snoede,






Jævnt opstigende mod Bjerget,

Ved hvis Kæmpefod i Dalen

Rødsteensfarvede Ruiner

Midt i tæt opskudte Buske,

Sammenfaldne Marmorbuer

Mellem Pinier og Cypresser,

Hvor endog de hen sig bøied

Allevegne mødte Øiet.

Komne over Bækken, red de

Paa en stenet Fjeldvei opad

Imod Bjergets brede Kegle,

Mens til altid vid're Udsigt

Veiens Dreininger dem førte.

Her paa eengang kasted Ammen

Sig i Sadlen heelt tilbage,

Strammende de løse Tøiler;

Og, da Holdt nu ogsaa gjorde

Benedict, med venligt Nik hun

Tog paa denne Viis tilorde:



AMMEN.

Du, som er saa lærd og kjender

(Jeg det siger til din Ære)

Med de nye, de gamle Tider,

Du mig her vist kan belære.

Send et Blik derned i Dalen!

Der, hvor nu min Finger peger,

Hvor de gjennembrudte Mure

Med de lange Buegange,

Og de mange hvide Støtter,

Af det dunkle Krat indhegnes:

Hvem har boet i disse Huse? -

Hvergang her forbi jeg reiste,

Spurgte jeg mig for, men Ingen

Vidste ret Besked om Tingen.



BENEDICT.

Det er Rester af den gamle

Keiserborg og Sommerbolig,

Kaldet Villa Hadriani.



AMMEN.

Saa en Keiser har havt Bolig

Der i Dalen?



BENEDICT.

Ja, den samme

Keiser Hadrian, der bygged

Til sig selv det runde Gravsted,

Som i Rom saa tidt du seet har

Paa den anden Side Floden.



AMMEN.

Mægtig Borgen her har været,

Som en By saa stor i Omfang.






BENEDICT.

Ja, et stort Rum var fornødent

Til hans mange store Fester,

Til hans Templer og hans Haver,

Til hans Skuespil og Lege,

Til at gjemme al den Rigdom

Han paa Reiser havde samlet.

Alt hvad mærkeligt og skjønt han

Havde truffet rundt i Verden,

Enten her var stilt tilskue,

Eller konstigt efterlignet.



AMMEN.



O, mit Barn, du er velsignet,

Hvis, naar hjem igjen vi kommer,

Af den tykke Pergamentsbog

Hans Historie du mig læser.

Hvad staaer ikke der optegnet

Om de gyldne Keisertider,

Da vort Navn saa høit var steget!

Men jeg selv har ogsaa meget

Hørt om disse stolte Romere,

Som man kalder for de Gamle,

Skjøndt vel de, saavel som Andre,

Eengang og har været unge.

Tænk blot! sig i Melk de baded,

Deres Træer med Viin de vanded,

Deres Kjøkkentøi af Sølv var,

Og et Overmod de viste,

Saa af Fugl og Fisk de spiste

Tunge kun og Bryst og Hale.

Men lad dem ha'e været gale,

Og lad os tilveirs nu stige!

Nok jeg pustet har, og Æslet

Skraber med sin Hov i Jorden,

Som det kunde lugte Høet

Og den lune Stald hos Bonden.



Her, idet hun Pilevaanden

Spille lod mod Dyrets Sider,

Traved atter fremad Ammen.

Benedict og Markus fulgte

Nær i Sporet, hen ad Veien,

Der nu meer og meer steg opad,

Til den, ikke længer synlig,

Sig i Olieskoven dulgte.

Komne gjennem Skoven, fulgte

For en Stund de Kløftens Vandløb,

Til paa eengang - hvor just Veien






Dreied af mod Byen Tibur -

Ligefor dem klart sig viste

Reisens Maal, det høie Viinbjerg,

Af en Steenmuur sluttet inde.

Som nu der, langs Muren, langsomt

De red ned mod Bondens Bolig,

Sagde Ammen: Mærk dig, lille

Benedict, hvad her jeg siger!

Naar vi nu gjør Holdt ved Broen,

Medens jeg gaaer ind til Bonden

Og til Haven henter Nøglen,

Og bestiller Herberg til os,

Maa du hjelpe gamle Markus

Med hans Tværkurv, at der Intet

Gaaer istykker og forkommer.

Er med Losningen I færdig,

Lad saa Markus vogte Tøiet,

Og begiv dig op ad Stien

Til den høie Fjeldterrasse.

Der en Stund dig selv du passe,

Til Musiken dig forkynder,

At vor store Fest begynder.



Her steg Ammen af og priste

(Tørrende sin varme Pande)

Reisens Held, hvorpaa tilfods hun,

Førende sit Dyr ved Tøilen,

Ind ad Bondens Port begav sig,

Medens Benedict af Sadlen

Markus hjalp hans mange Sager,

Kurv og Dunk og Sæk og Poser,

Og, med Ammens Bøn i Minde,

Varlig tog paa hvert et Stykke.

Bleven færdig dermed, iilte

Op han ad den snevre Fjeldsti,

Op paa Bjergets øde Tinde,

Til en ubegrændset Udsigt

Imod alle fire Vinde:

Bag ham skraaned ned en Huulvei

Mod Sabinerlandets Bjerge;

For ham udstrakt laa Campagnen

Med et Glimt af Verdensstaden,

Milevidt for Øiet borte;

Paa hans venstre Haand sig viste

Mellem de fiolblaa Bjerge

Tusculum og Alba Longa,






Og tilhøire Tiberdalen,

Der i Fjernets lyse Taage

Sig uendelig forlængde.

Længe, som af Synet slaaet,

Stille stod den unge Vandrer,

Blikket tabt i Egnens Storhed:

Da, som vakt af dybe Tanker,

Vendte han Campagnen Ryggen,

Gik til Kløften hen og satte

Paa en Steen sig der i Skyggen.


II.



Tiden randt; thi godt en Time

Var forsvunden, og i Tanker

Eensom sad endnu paa Stenen

Benedict, der fremadbøiet

Snart Figurer skrev i Sandet,

Snart igjennem Klippekløften

Skued ned ad Fjeldets Huulvei,

Over mod Sabinerlandets

Fjerne, solbeskinte Bjerge:

Da medeet lød op fra Haven

Sækkepibens skarpe Toner,

Og fra Stenen han sig reiste

Med et Blik, som var hans Aand just

Fra et fjernt Land vendt tilbage.

Hvilket Veemod i hans Øie,

Og dog hvilken fast Bestemthed

I hans Mine, Gang og Holdning!

Næsten var det, som han ældre

Var i Eensomheden bleven.

Langsomt skred han hen ad Klippen

Medens Tonerne hendøde,

Og paa Knæ han nu sig kasted

Med mod Himlen strakte Hænder:

Gud! udbrød han: du som kjender

Dette Hjertes faste Forsæt,

Lad sin Frugt idag det bære!

Udfør Sagen til din Ære!






Saa han bad, og taus en Stund han

Knælede med bøiet Hoved,

Som for ret at samle Styrke

Til den nu saa nære Prøve:

Da lød atter Sækkepiben,

Og han rask sprang op fra Jorden,

Og fra Fjeldterrassen iilte

Atter han ad Klippestien

Ned mod Viingaardsmandens Have,

Hvorfra nu de høie Toner,

Alt som Muren han sig nærmed,

Dobbelt skrattende ham hilste.

Vidt paa Gab stod Havedøren,

Og i den stod gamle Markus

Uden Hat, med Viinløv krandset,

Blæsende med spiilte Kjæver

Overlydt paa Sækkepiben,

For at hædre Dagens Helt og

Ind til Festen ham at byde.

Benedict, med Tak for Æren,

Gik forbi ham ind i Haven,

Op ad Gangen, heelt omhvælvet

Med det friske, grønne Viinløv,

Op mod Træet, hvor hans Amme,

Lig den Gamle festlig krandset,

Prydet med sit Høitidssmykke,

Stod med Læberne paa Fløiten,

Spillende hans Yndlingsstykke.

Lokket af de blide Toner,

Gik han hurtig frem; men Ammen

Høire om paa eengang gjorde,

Satte sig i Skridt, og Toget

(Fløiten foran, Piben bagved)

Skred i Tact nu rundt om Træet,

Fremad gjennem Æreporten,

Hen til Grotten, hvor en Græsbænk

Om et aflangt Bord sig viste.

Her igjen opløstes Toget,

Thi ærbødig trak sig Markus

Fjernt i Løvets Skjul tilbage,

Hvor med udsøgt Spil en Tidlang

Han sin unge Ven tractered,

Medens Ammen Laurbærkrandsen

Satte paa sin Yndlings Hoved,

Og til Bordet op ham førte,

Hvor de overfor hinanden






Plads tog paa den bløde Græsbænk. -

Sød var Hvilen her paa Græsset,

Frisk var Vaarens Duft omkring dem,

Klar var Himlen, mild var Luften,

Smukt faldt Aftensolens Lysglimt

Ind paa Løvet, der omhvælved

Bordet, hvorpaa trende Kurve,

Dækkede med Laag, befandt sig.

Men trods Foraarsaft'nens Fylde,

Ei dens straalerige Skjønhed

Maalte sig med Glædens Solskin

Speilet af i Ammens Aasyn;

Med det milde Blik, hvormed hun

Her sit Hjertes Søn betragted,

Som, ved Bordets anden Side,

I sin hvide Lærredskittel

Sad og lyttede til Spillets

Fjerne Toner, der knap endte,

Før Cyrilla Ordet tog.



AMMEN.

Naa, nu kan vi tale sammen,

Lille Benedict! Den Gamle

Sækkepiben ind har stukket

Og man Ørenlyd kan høre. -

Hvor velsignet der du sidder,

Ret saa yndig for mit Øie,

Lig den store Julius Cæsar

Med din Laurbærkrands om Panden!

Men alvorlig du er bleven;

Tiden vist vi lang dig gjorde

Oppe blandt de øde Stene?

Meget dog var her at ordne

Under megen Snak med Bonden,

Og om Alting var jeg ene.

Nu er Sagen paa det Rene.

Fjorten Dage her vi bliver,

Huus og Have staaer os aaben,

Rolig kan vor Fest vi holde,

Trygt i Græsset her os leire,

Til iaften Bondens Sønner

Vende hjem, og høit paa Fjeldet

Gammelt Qvas og Riis skal brændes;

Da det spørges vil og kjendes,

At din Fødselsdag vi feire.

Fra imorgen du med Solen

Kan i Herlighed dig reise

Til dit Landlivs mange Glæder:




Kjøren, Agen, Riden, Jagen,

Og begynde paa din Vandren

Med de store, lange Drenge,

Rundt i Mark og Skov og Enge.



BENEDICT.

Derpaa nu dog mindst jeg tænker.



AMMEN.

Pokker tro dig! Men jeg seer, at

Mine Kurve her paa Bordet

Din Opmærksomhed du skjenker.

Ja, betragt dem nær og nøie!

Just til dig jeg frem dem satte.

Alle Tre har skjulte Skatte

Gjemt' bag Laaget for dit Øie;

Alle Tre skal vorde dine;

Thi jeg har besluttet, Kurven

Trende Gange dig at give,

Førend Fødselsdagen ender.



BENEDICT.

Al din Kjærlighed jeg kjender.



AMMEN.

Ja, nu gjelder det en Prøve,

Naar med Kurven jeg mig melder.

ørst den mindste Kurv det gjelder.

Giv nu Agt, om ei, naar Laaget

Op jeg løfter med min Finger,

Frem en lille Muus der springer -

Naa, hvad skjuler sig paa Bunden?



BENEDICT.

Ingen Muus - En Pergamentsbog?



AMMEN.

Rul den op da!



BENEDICT.

O hvad seer jeg!

Testamentet! Og vor Frelsers

Navn med Guld paa Bindet skrevet!

Evangelier og Epistler

I den samme Bog optegned!

Og med hvilken Konst og Omhu

Det er udført! Farveskriften

Vexlende for hvert et Afsnit:

Rød Matthæus - blaa Johannes -

O hvor yndigt! Titelbladet

Smykt med Fugle og med Engle,

Og blandt dem den gode Hyrde

Med sit fundne Lam paa Skuldren!

O Cyrilla, dyrebare,

Ingensinde du en Gave

Mere kjær mig kunde give!

Den skal følge mig ilive,

Paa min Vandring, hvor jeg gaaer!



AMMEN.

Paa din Festdag du den faaer,

Til Opmuntring og Belønning




For din Flittighed i Skolen

Og Andægtighed i Kirken,

Hvortil selv jeg tidt var Vidne.

Læs i denne Bog et Stykke

Hver en Morgen, og lad stemme

Med din Læsning Liv og Levnet,

Da, mit Barn, jeg spaaer dig Lykke.



BENEDICT.

O Cyrilla, jeg har gjort det!

Daglig læste jeg mit Stykke;

Klart i Hu mig staaer indprentet

Hvert et Sprog af Testamentet.

Men fortæl mig, paa hvad Maade

Du den store Skat har faaet.



AMMEN.

Det naturligt til er gaaet.

Underhaanden jeg den kjøbte

Af den Pir grim, som i Vinter

Os ved Juletid besøgte.



BENEDICT.

Han, som nylig hjem var kommen

Fra Jerusalem?



AMMEN.

Den Samme,

Som tilsøes kom fra Ægypten,

Og Saameget os fortalte

Om den hellige Antonius

Eller Paulus, hvad han hedder,

Og de andre fromme Brødre,

Der i Ørknen eensomt leved,

Og med Grubien Livet spildte.



BENEDICT.

Han ved denne Skat sig skilte?



AMMEN.

Ja, for fire Guld-Denarer,

Hvortil høilig vist han trængte;

Thi hans Skotøi og hans Kappe

Fast i Laser om ham hængte.



BENEDICT.

Skriftens Ord for Guld han bytted!



AMMEN.

Guldet dengang meest ham nytted,

Og for din Skyld han det gjorde.

Men lad ham beholde Skammen,

Og rul du din Bog nu sammen!

Her imedens jeg for Øie

Dig min store Kurv vil stille,

Som ei mindre end den lille

Vist jeg troer, dig skal fornøie.

Løft kun Laaget!



BENEDICT.

End jo Skatten

Skjules af et linnet Dække -



AMMEN.

Det tør ikke bort du trække,

Førend jeg har holdt min Tale.






BENEDICT.

Tal, du Kjære! jeg vil høre.



AMMEN.

Nu, saa laan opmærksom Øre! -

Fjorten Aar idag du fylder,

Barnet er af Ærmet rystet,

Skolebænken vendtes Ryggen,

Og for første Gang til Alters

Var du sidste Palmesøndag.

Snart i Verden ind du træder

Som en rig og dannet Yngling,

Der ifølge fornemt Slægtskab

Og paa Grund af egne Dyder

(Dyder, der maae bære Rente)

Held i Livet tør forvente;

Ja forvente tør hvad Embed,

Hæderspost og høi Bestilling,

Der i Staten eller Kirken

Meest i Øinene dig stikker.

Hjelp og Bistand er dig sikker

Ei blot hos din rige Farbro'er

Lucius, men hos den store

Mægtige Senator Varro,

Med hvis lille Datter Julie

Fordum du saa tidt har leget.

Herligt blev mit Ønske kronet,

Ihvor høit det end var steget:

Hele Verden holder af dig,

Æren med sin Krands dig vinker,

Lykken smiler - Ungdomsglæden

Lig en smuk uskyldig Pige

Sine Arme mod dig breder;

Og for paa en værdig Maade

Alle disse Herligheder

At tilegne dig, du fattes

Een Ting kun - og det er Klæder.

Hidtil, for din Aand at smykke,

Legemet blev stilt i Skygge;

Men i Skygge sig at stille

Med det Ansigt og den Skabning,

Som Naturen dig forundte,

Næsten man en Synd maa kalde.

Lyset skinne bør for Alle!

Og hvis nu paa Pintsefesten,

Naar paa Roms Spadserepladse

Hele den galante Ungdom

Sig i Foraarsstadsen viser,

Og tilskue Byens Rigdom




Og de nye Moder bærer -

Hvis du der nu stod tilskamme,

Just naar Prisen du begjærer,

Græmmed sig ei mindst din Amme.



BENEDICT.

Prisen gjerne jeg undværer,

Maatte jeg paa Pintsefesten

Aandens Gave kun annamme!



AMMEN.

Aanden, ja! men ogsaa Klæder.

Træk mig bort nu Kurvens Dække,

At dit Blik maa Skatten møde!



BENEDICT.

Fine Tøier - hvide, røde!

Og til mig er denne Gave?



AMMEN.

Den til Pintse skal du have;

Disse Klæder skal du bære

Og ved Festen gjøre Lykke.

Tag nu frem hvert enkelt Stykke!



BENEDICT.

Gjerne jeg dig takke vilde -



AMMEN.

Jeg faaer hjelpe dig, min Lille!

Du jo Tøiet knap tør røre. -

Seer du denne Underklædning,

Tunica'en, purpurfarvet,

Heelt fra Halsen ned til Bæltet

Rigt med Guld og Sølv broderet? -

Ei sit Værk man selv skal rose,

Men jeg troer dog nok, at disse

Sting ei gjør min Naal tilskamme,

Og at denne Guldbaldyring

Sig i alle Ting tør maale

Med de smaa Senatorsønners,

Der saa konstig syes i Ramme.

Ja, betragt kun ret mit Arbeid!

Tænk dig selv i denne Klædning

Vandrende forbi de smukke

Pintseklædte Romerinder,

Da vist skjøn du Verden finder;

Midlertid jeg frem af Kurven

Tage vil den hvide Toga

Med den brede Purpurbræmme,

Som ei heller vil dig skæmme.

Aldrig før saa fiin en Uld man

Væved til saa fiin en Toga.

Her jeg om min Hals den binder,

At den i sin Glands og Hvidhed

Ret i Øinene dig skinner,

Medens jeg det Sving dig lærer,

Hvormed Togaflippen kastes




Over Skuldren, naar man hilser. -

Seer du, saadan gjør man Kastet!

Saadan, rask, idet med Haanden

(Med den høire vel at mærke)

Fat man ta'er om Kappens Hjørne,

Og med eet Slag over Brystet

Og paa Skuldren Flippen slynger.

Det er Øvelsen som gjør det!

Prøv nu du! - her er din Toga,

Hver en Ynglings Maal og Længsel,

Dette kostelige Stykke,

Der fra Barnet Manden skiller.

Tag den paa og prøv din Lykke!

Gjør det Kast, jeg nys dig viste!

Antag mig for Varro's lille

Datter Julie, hvem du hilser,

Mens du her forbi spadserer.



BENEDICT.

Kappen du en Anden give!

Som jeg klædt er, lad mig blive.



AMMEN.

Hvadfornoget! Vil min Gave,

Vil din Toga ei du have?



BENEDICT.

Hvortil disse rige Klæder,

Naar min Kittel meer mig glæder?



AMMEN.

Hvad! den grove Lærredskittel,

Med dens Bælterem af Læder? -



BENEDICT.

Fra idag og til min Dødsstund

(Dette Løfte Gud jeg gjorde)

Skal den hvide Lærredskittel

Skjul og Skjerm mit Legem skjenke.



AMMEN.

Men du spøger, kan jeg tænke!

Eller skal det Alvor være?

Denne Hampelærreds Kittel,

Syet til Reisen ud paa Landet,

Den for Livstid vil du bære?

Hvordan troer du Dragten passer

Til den Rigdom, som i Arv dig

Inden lang Tid vil tilfalde?



BENEDICT.

Selv i Minde du dig kalde,

Hvad der skrevet staaer i Bogen,

Som til Rettesnor du gav mig:

Vi vor Rigdom maae forsage,

Hvis fuldkomne vi vil blive;

Al vor Eiendom bortgive

Og saa Korset paa os tage.

Men naar Gods og Guld er borte,

Da, Cyrilla, netop herligt




Fattigdom og Kors og Kittel

Med hinanden sig forliger.



AMMEN.

Men hvad er det dog du siger!

Vil du ogsaa være fattig,

Du som ovenpaa kan svømme?



BENEDICT.

Fattig, ja! som Herren selv og

Hele hans Apostelskare.



AMMEN.

Da Godnat, I Lykkens Drømme!

Da for Intet vil jeg svare!

Troer du, at den skjønne Julie

Længe lytter til en Frier,

Der for hende sig fremstiller

Tiggerklædt med tomme Lommer?

Godt, hvis hun dig aabner Døren!



BENEDICT.

Men til Døren ei jeg kommer;

Ugift vil mit Liv jeg leve.



AMMEN.

Ugift vil dit Liv du leve!

Men jeg neppe meer forstaaer dig,

Du jo reent forstyrret taler -

Ugift, trods de mange Piger?



BENEDICT.

Tænk paa, hvad Sanct Paulus siger

I den Bog, du nys mig skjenked:

For et Menneske det godt er,

Om en Qvinde han ei rører.



AMMEN.

Nei, hvad er det dog jeg hører!

Du et Barn er, og Sanct Paulus

Du forstaaer ei. Ja, forstaa mig!

Dengang jeg blev gift, da hed det:

Ei for Mennesket det godt er,

At i Verden han er ene.

Det er Guds Ord, tør jeg mene,

Saa det rigtigt vel maa være.

Nei, lad du Sanct Paulus fare

Og lad Godtfolk dig belære!

Troer du, at Senator Varro,

Eller Andre af de Store,

Under Armene dig tager

Og dig hjelper frem i Verden,

Naar du som en ussel Stakkel,

Ei engang en Kone mægtig,

Med Clientens Buk dig nærmer?

Troer du, høie Æresposter

Vil staae aabne for en Tigger,

Eller at sig Magt og Storhed

Hyller i en Lærredskittel?



BENEDICT.

Just min Armod er min Titel.




Glem ei, hvad os Skriften siger:

Hvo der være vil den Første,

Netop være skal den Sidste,

Alles Tjener skal han være.



AMMEN.

Du mit Hoved gjør fortumlet!

Altid skal mig Skriften lære,

Altid kommer du med Skriften.

Skriftens Ord jo skal udlægges,

Skal af Præsterne forklares,

For at holde Aanden vaagen.

Hvis saa daarlig du gjør Brug af

Skriften, det mig næsten angrer,

At jeg før dig skjenked Bogen.

Alles Tjener vil du være,

Offre vil du Magt og Ære;

Saml engang dog dine Tanker!

Kaster bort du Jordens Glæder,

Kone, Børn og Gods og Hæder,

Siig mig da, hvordan du frelser

Livets Lykke, ja forklar mig,

Hvad af Livet der er blevet? -



BENEDICT.

Men du veed jo der staaer skrevet,

At just Den, som Livet frelser,

Skal det miste; og at Den kun,

Som det mister, skal det frelse. -

Vær ei vred nu og bedrøvet!

Selv vist mangengang du prøved

Trøsten inderst i vort Hjerte,

Naar vort Ønske vi opoffre,

Naar vor Villie vi fornegte:

Denne Sindets høie Svulmen

Midt i Følelsen af Smerte;

Denne dybe Fred i Sjælen

Trods et taarevædet Øie;

Denne Flugt fra Jordens Goder

Op mod Himlens Glæde -



AMMEN.

Aldrig!

Aldrig, Barn, jeg det erfared;

Og dog troer jeg, jeg tør kalde

Saa gudfrygtig mig som Alle.

Hvorfor opgi'e sine Ønsker?

Hvorfor flye fra Jordens Goder? -

Hvem skal nyde dem, hvis ikke

Mennesket, for hvem de skabtes?

Hvem skal glæde sig ved Livet

Og dets mange skjønne Gaver,




Dersom Mennesket ei gjør det?

Hvem skal bæres i Triumf og

Purpurklædt med Jubel hilses,

Eller staae med Ærens Palmer,

Hvis det Mennesket formenes?

Hvem skal pynte sig til Fester,

Hvem skal krandse sig med Roser,

Hvem skal klinke, synge, dandse,

Hvis ei Mennesket? Og siig mig,

Hvortil Jordens Rigdom skabtes:

Guld og Sølv og Ædelstene,

Fine Klæder, skjønne Farver,

Perler, Qvaster, Fjer og Fryndser;

Ja, forklar mig, hvis du kan det,

Hvorfor Fruentimmer skabtes,

Dersom Mændene forsmaae dem -

Dog lad her mig tie stille!

Klæderne jeg pakker sammen,

Du idag kun vil mig drille.

Fra din Barndom af jeg kjender

Dette stive Sind og disse

Flyvenykker, som dig Ingen

Ud af Hovedet kan pille.

Hvis du tænker som du taler,

Du vel ogsaa kaster Vrag paa

Denne sidste Kurv, der dækker

Skatten, for os Begge fælles,

Den, som her jeg nu dig rækker:

Først vor lille Viindunk - dernæst

Festpocalerne - og dernæst

Noget, som vil Plads optage -

Seer du! mine Hænders Gjerning!

Denne myrthekrandste Kage! -

Den tør du vel ikke smage?



BENEDICT.

Jo, du Kjære! Jo, et Stykke.



AMMEN.

Naa, det var dog nogen Lykke!

Kun for din Skyld har jeg bagt den,

Og den gjort saa stor, at Navnet

Colosseum den fortjener.

Saae du nogentid dens Lige?

Hvad i Kredsen midt paa Kagen

Med det store B jeg mener,

Du maaskee dig selv kan sige;

Men de fjorten hvide Mandler,

Som du Randen seer at pryde,

Dine fjorten Aar betyde,




Og den grønne Krands af Myrtheiy

Der om Kagen danner Bæltet,

Dig det Sindelag fortolker,

Hvormed Deien jeg har æltet.

Med det samme Sind du nyde,

Hvad jeg her dig nu vil bydel



BENEDICT.

Det Formeget er!



AMMEN.

Vist ikke!

Naar til Maden kommer Drikke.

Spiis og glæd dig! Her dit Bæger

Med den søde Viin jeg fylder,

Som os hjemmefra de sendte

Sidste Gang til Julegave.

Ingen bedre kan man have!

Alle Sorger ned den skyller!

Selv den Sorg du nys mig gjorde,

(Naar din Daarskab kun du angrer)

Vi paa Bægrets Bund begrave.

Munter, Barn! Alt er tilgivet!

Sid ei der og pil ved Kagen,

Men tag for dig! Grib Pocalen,

Fyldt med Druens Blod, det røde,

Og med Ønsker for din Lykke

Lad os her nu sammen støde:

Benedict skal leve!



BENEDICT.

Leve

Skal min kjære Barndoms-Amme!



AMMEN.

Du og jeg, det er det Samme! -

Men hvad er det! Ganske bleg jo

Du om Kind og Næb er bleven!

I dit Øie staae jo Taarer -

Er du syg? - Siig, har du Smerte?



BENEDICT.

Saa beklemt nu er mit Hjerte.



AMMEN.

Ja, der Noget er iveien!

Af dit Ord som af din Adfærd

Har alt længe jeg det mærket.

Siig mig, Kjæreste, hvad er det?

Hvorfra komme disse Taarer?



BENEDICT.

Det er Tanken, som mig saarer -



AMMEN.

Hvilken Tanke? - Tal, du lille

Rare Benedict! Fortæl mig,

Hvad dit Hjerte nu beklemmer.

Tal, mit Barn! Og tro blot ikke,

Jeg paa mindste Nag nu gjemmer,

Eller mindste Smule vred er

For hvad nylig var paa Tale.




Dine Tanker var vist gode

Om endogsaa de var gale;

Og hvad Klæderne betræffer,

Kan til Pintse de jo ligge,

Mens vi see, om du til den Tid

Skifter Mening eller ikke.

Derfor vær kun du frimodig!

Tør din Taare bort, og siig mig,

Hvad dit Sind saa stærkt bevæger.



BENEDICT.

At med dig det sidste Bæger,

Afskedsbægret her jeg tømmer -



AMMEN.

Afskedsbægret - Men du drømmer,

Vil du bort?



BENEDICT.

Endnu iaften

Over Bjergene mod Vesten.

Dette Løfte Gud jeg gjorde.



AMMEN.

Dette Løfte Gud du gjorde -

Men hvad er det dog for Noget!

Du mig snart det gjør for broget!

Over Bjergene du bort vil -

Vil du hjem til Nursia? Veien

Gaaer jo nordpaa. Gaaer mod Vest du,

Kommer ud du i en Steenørk,

Hen mod Anioflodens Kilder:

Steen foroven - Steen omkring dig,

Og den stride Strøm forneden.



BENEDICT.

Derhen just i Eensomheden

Gaaer min Vandring.



AMMEN.

Hen i Ørknen? -

Og med hvem skal der du mødes?



BENEDICT.

Kun med Gud - med ingen Anden!



AMMEN.

Er du reent da fra Forstanden?

Der i Ørknen? - Og til Byen

Du vel seent tilbage kommer?



BENEDICT.

Seent, ja!



AMMEN.

Maaskee først til Sommer?



BENEDICT.

Aldrig mere. Fra idag jeg

Magten, Æren, Lysten, Lykken,

Roms Tyranner, vender Ryggen;

Fra idag jeg kun min Skaber,

Min Forløser har til Herre.



AMMEN.

Nei, det værre bli'er og værre!

Reent forkeert i alle Dele -

O, nu fatter jeg det Hele!

Du vil Eneboer være,

Boe i Ørkenen og slide




Tiden hen med Bod og Bønner,

Mens du Ingenting bestiller.

Ja, nu Alting jeg begriber!

Det er Pilegrimens Ord og

Konster, som dig har bedaaret.

Du og han var altid sammen,

Og jeg husker godt hans Præken

Om den hellige Antonius,

Og hans lange Liv i Ørknen,

Og hans Fruentimmersyner

I de maaneklare Nætter -

Men en Pind derfor jeg sætteri

I din Faders og din Moders

Navn jeg det bestemt forbyder;

Og hvis ikke mig du lyder,

Skal din Farbro'er Lucius komme -



BENEDICT.

Men han komme vil forgjæves;

Alt det Brev han har ihænde,

Hvori jeg Farvel ham siger.

Ei for Kjød og Blod jeg viger,

Ei for Bud og ei for Bønner,

Førend Dagen er tilende,

(Vil mod Himlen ei jeg synde)

Maa min Vandring jeg begynde.

Lang er Veien, fjernt er Maalet,

Og bestandig nær de Stemmer,

Der fra Verden bort mig kalde.



AMMEN.

O, Gud hjelpe dog os Alle!

Og hvad troer du, at din Fader,

At din Moder, Abundantia,

Og din lille Søster siger,

Naar dem Alt bekjendt er blevet?



BENEDICT.

Ogsaa dem jeg har tilskrevet,

Og mit Brev er snart i Nursia.

Ei min Moder mig fordømmer,

Det jeg veed saa vist og sikkert;

Men min Faders Sind og Tanke

Gud vil med sin Aand oplyse,

Og min fromme Søsters Hjerte,

(Denne Trøst min Sjæl husvaler)

Mig sit fulde Bifald skjenker.



AMMEN.

O, hvad Daarskab der du taler!

Og paa mig du ikke tænker!

Mig, din Amme, som har kjendt dig

Siden du blev svøbt og baaret;

Mig, som i saamange Aar dig




Nu i Moders Sted har været;

Mig, som af dit Ord bedaaret

Her paa Landet ud har fulgt dig,

For din Fødselsdag at feire -

Mig du nænned at bedrage!



BENEDICT.

Ei saa haardt du mig anklage!

Tidt jeg vilde skriftet for dig,

Aabenbaret dig mit Forsæt,

Selv idag jeg det forsøgte.

Men mit Ord du aldrig agted,

Tog for Skrømt hvad der var Alvor,

Og med Afskedstanken spøgte.

Da sank Modet, og paa Læben

Før det fødtes Ordet døde.



AMMEN.

O, Gud staa mig bi, mig Stakkel!

Mig, som kom med Spøg imøde

Ham, som kom med ramme Alvor.

Græd dog ikke nu, du Søde,

Mindst jeg dig anklage turde,

Dig, som selv er saa bedrøvet

For det Løfte, Gud du gjorde.

O men ham, den Skurk af Pil'grim,

Din Forfører gad jeg ramme!



BENEDICT.

Og hvad Ondt har han da gjort mig?



AMMEN.

Han? Ja, han sig vel maa skamme!

Fra en smuk og munter Yngling

Gjøre dig til Eneboer!

Lokke dig fra Rom til Ørknen,

For at sulte og forkomme;

Binde dig med Ed og Løfte,

Medens han for Livets Lykke

Dig saa lumskelig bedrager -



BENEDICT.

Af os Begge feil du tager!

Ikke ham det var, som lokked

Mig til Verden at forsage,

Og i Ørknen ud at drage.



AMMEN.

Ikke ham? Og hvem da var det?



BENEDICT.

Han, hvis Ord er Lov for Støvet,

Og hvis Fjed skal efterfølges:

Herren selv, om hvem staaer skrevet,

At til Ørknen Aanden drev ham,

For med Fristeren at kæmpe,

Før sit Livsværk han begyndte.



AMMEN.

Før sit Livsværk han begyndte!

Der du talte ret; men hvilket

Værk har da en Eneboer,




Saadan En, som du vil være?



BENEDICT.

Ogsaa jeg jo Gud til Ære

Ud i Eensomheden drager,

For i Aanden mig at styrke,

Før min Gjerning jeg begynder.



AMMEN.

Hvilken Gjerning?



BENEDICT.

Før omkring mig

Menneskenes Børn jeg samler:

Denne Slægt, der nu, lig Hjorden,

Uden Hyrde vild jo farer.



AMMEN.

Nu du reent forstyrret svarer!

Eneboer, som forsamler

Menneskenes Børn. - Da priser

Ord jeg, som Forstand beviser.



BENEDICT.

Du forstaaer mig ei, Gyrilla!



AMMEN.

Der du talte sandt!



BENEDICT.

Deroppe

Vilde bedre du forstaae mig.



AMMEN.

Hvor?



BENEDICT.

Deroppe paa Terrassen -



AMMEN.

Oppe paa den høie Fjeldpynt,

Hvor saalænge du sad ene?



BENEDICT.

Saae du ned fra Bjergets Stene,

Vilde Synet dig forklare,

Hvad jeg her ei mægter sige.



AMMEN.

Men saa lad derop os stigel

Du for Suk jo knap kan tale,

Og jeg selv er saa fortumlet,

At mit Hoved nok kan trænge

Til i fri Luft sig at svale.

Kom! - Men hvad kan Det dog være,

Som deroppe jeg skal lære?

Kom, mit Barn! Ræk her mig Haanden!

Kagen kan vi altid spise,

Naar dit Hjerte du har lettet,

Og vi her er vendt tilbage

Meer til Glæde stemt i Aanden.

Her, idet endnu hun talte,

Reiste sig fra Bænken Ammen,

Rækkende sin Yndling Haanden.

Benedict stod op, og villig

Ud af Grotten hende fulgte

Ned i Gangen, hvor han standsed,

Dreiende sit Blik og Hoved

Efter Hyrdepibens Toner,




Der sig dæmpede lod høre.

Tonerne ham syntes røre,

Taus han stod, imens Cyrilla,

Der kun lidt paa Spillet agted,

Utaalmodig ham betragted.

Med sin Laurbærkrands om Panden,

Med en løvrig Qvist i Haanden,

Som i dybe Tanker stod han,

Lyttende til Hyrdestykket,

Hvormed gamle Markus her ham

Som til Afsked vederqvæged.

Afskedstanken ham bevæged,

Et Par Skridt han fremad gjorde,

Og sin Pengepung han glide

Lod i Haanden paa den Gamle,

Der med Fattigdom og Toner

Lige stærkt hans Hjerte rørte.

Da sin Ammes Røst han hørte:

Kom og følg mig! - Dagen lider;

Hvad jeg lære skal deroppe,

Vel maa skee, før Aftensolen

Bort i Mulm og Taage skrider.

Kom, mit Barn, og vær min Støtte!

Steil er Veien; jeg er mødig,

Og din Bistand har jeg nødig. -

Her hans Arm hun greb; men Markus,

Bagved Løvet, som ham dulgte,

Atter nu sit Spil begyndte,

Tolkende sin Tak for Gaven. -

Benedict Cyrilla fulgte,

Og til blide Toners Hilsen

Beggeto forlod de Haven.


III.



Men paa Fjeldterrassen skinned

Aftensolen i sin Nedgang

Mod Tyrrhenerhavets Bølge.

Det var lyst og klart deroppe,

Og i Klarhed nedenunder

Laa Campagnen, fri og aaben,

Imod Sønden kun begrændset






Af de blaa og dunkle Bjerge,

Alle her i Aftenrøden

Smykt med rosenrøde Toppe.

Og som Alt var lyst paa Fjeldet,

Var det stille: Vinden hviled

Fra sin Flugt, og neppe hørlig

Svang i Kreds sig Myggesværmen;

Ingen Lyd fra Bjergets Huulvei

Klang igjen som Livets Minde,

Og kun altimellem kredsed

Ørnen i en langsom Svæven

Høit i Luften Klippens Tinde.

Alt var som i taus Forventning

Af det Øieblik, da Lyset

I sin Kamp med Mørket viger,

Naar i Flammer Solen sender

Luft og Jord sin Afskedshilsen,

Førend, skjult bag Purpurdækket,

Ned i Bølgerne den stiger.



Midt i denne Stilhed toned

Pludselig Cyrillas Stemme,

Der med dæmpet Lyd og afbrudt

Nedenfra sig lod fornemme.

Lig Herolden, der gaaer forud,

Meer og meer sig nærmed Røsten,

Indtil Ammen selv sig viste

Paa den steile Sti forneden,

I en langsom Stigen-opad

Støttet fast paa Pleiesønnen.

Endelig hun høsted Lønnen

For sin Møie: heelt ved Maalet,

Stod hun høit paa Fjeldterrassen

Med sin Benedict ved Haanden,

Der ei meer forsagt med Taarer,

(Som i Grotten nys) men freidig

Saae sig om til alle Sider,

Med Begeistrings Glød paa Kinden,

Fyldt af Troens Mod i Aanden.

Ved hans Side stum og stille

Stod forventningsfuld Cyrilla,

Mens omkring sig, spændt opmærksom,

Hun med aabne Øine stirred.

Snart dog træt af denne Stirren,

Fæsted spørgende hun Blikket

Paa sin Følgesvend, og lagde






Haanden venligt paa hans Skulder,

Mens hun venligt tog tilorde:



AMMEN.

Saa, nu staae vi da heroppe,

Lille Benedict! og trøstet,

Ja med Rosenskjær paa Kinden,

Gudskeelov igjen jeg seer dig.

Glem kun Taaren og fortæl mig,

Hvor det Syn nu er, som her mig

Alle Spørgsmaal skulde spare

Og det Hele mig forklare.

Op og ned - tilhøire, venstre -

Rundt jeg seer - men Intet seer jeg,

Hvoraf jeg det Allermindste

Mig forklarer, og hvormed jeg

En bekymret Sjæl gjør rolig.



BENEDICT.

Seer du ei Campagnen for dig,

Ei Latinerfolkets Bolig?



AMMEN.

Godt jeg seer den!



BENEDICT.

Naar du følger

Hist med Øiet Solens Nedgang,

Seer du da ei midt paa Sletten,

End belyst af Dagens Stjerne,

Byen Rom, der halv sig dølger,

Halv sig viser i det Fjerne?



AMMEN.

Rom jeg seer, som mange Gange

Just fra denne Plet jeg saae den.



BENEDICT.

Og vil Meer du da forlange?

Her er Synet!



AMMEN.

Hvadfornoget!

Vil du have mig tilbedste?

Skal jeg slæbes op ad Bakke,

For at see Campagnen og det

Fjerrie Glimt af Hovedstaden

Med dens Buer, Kupler, Søiler,

Som jo tusind Gange bedre

Hjemme jeg kan see paa Gaden?



BENEDICT.

O Cyrilla! Ingen Steder,

Naar jeg Herrens Hjem undtager,

Ingen Steder rundt paa Jorden

Møder du et Syn som dette.



AMMEN.

Hvilket? - Hvor? - Paa denne Slette?



BENEDICT.

Just paa denne - Skuepladsen

For de gamle Romerdyder,

For et Liv i Kraft og Storhed,

Som det aldrig seet er vorden




Og vel aldrig meer skal findes.



AMMEN.

Nu forstaaer jeg - det var Synet!

Her det gamle Rom du mindes,

Det, hvorom saa tidt du taler.



BENEDICT.

Det, hvis svundne Glands afmaler

Hisset sig i Purpurskyen! -

Seer du Skjæret over Byen?

Aftensolens Skin paa Tinden

Af det høie Capitolium,

Hvor det stærke Lys sig viser?

Der var Romerfolkets Arne,

Der, i Fædrelandets Fare,

Traadte frem de store Helte,

Som endnu hver Tunge priser:

Curtius, Scævola og Cocles,

Brutus, Decius, Camillus,

Fabius, Regulus, Æmilius,

Scipioner og Catoner -

O Cyrilla! hvilke Minder,

Straalende som Himlens Stjerner,

Stige her ei frem af Graven,

Hvor det gamle Rom nu blunder!

Hvilken Storhed gaaet under,

Hvilken Herlighed lagt øde,

Hvilke Seierstoner, trods den

Dybe Stilhed om de Døde!



AMMEN.

Men forsvundet er forsvundet;

Altfor nær du ta'er dig Tingen,

Det saa tidt jeg har befundet.

Op og ned gaaer Alt i Verden,

Dag og Nat bestandig mødes,

Og en stor Mand maa begraves,

Før en anden En kan fødes.

Død er Cæsar og Pompeius,

Men endnu din Farbro'er Lucius

Og Senator Varro lever.

Ned i Graven steg fra Thronen

Den berømte Keiser Titus,

Der kom hjem med Lyseln

Og med Jødefolket bundet;

Men saa throner jo til Gjengjeld

Gotherkongen i Ravenna,

Vor Theodorik, der fried

Os fra alle vore Fjender,

Og ifjor, da Rom han gjested,

Høsted Priis af alle Munde -






BENEDICT.

Men fra Graven Prisen toned;

Herligheden gik tilgrunde!



AMMEN.

Gik tilgrunde - hvor du taler!

For mit Blik endnu sig maler

Al den Pragt og Glands og Glimmer,

Som ifjor just Rom udfolded

Under Gotherkongens Indtog!

Husk paa Processionen, da de

Purpurklædte Senatorer,

Efterfulgt af Bisp og Præster

I de linnedhvide Klæder,

Droge gjennem Byens Gader

Med de tusind Kors og Kjerter!

Husk, hvordan til Kirkeklokkers

Uafladelige Kimen

Trommer og Trompeter toned!

Husk hvad selv vi saae, da Kongen

Paa sin hvide Hest, med Kronen

Over Hjelmen, Sværd i Haanden,

Red i Skridtgang ind ad Porten,

Fulgt af sine harske Gother:

Hvordan dybt for ham sig bøied

Romerfolkets Knæe og Ørne,

Krigens Mænd med sænkte Faner,

Fredens Mænd med Virakskaaler,

Øvrigheden, som med blottet

Hoved overrakte Sceptret -

Og hvor naadig Kongen nikked,

Medens alle Munde raabte:

Vivat Rex Italiæ. vivat!

Og da Kongen og hans Gother

Over blomstersmykte Tæpper

Saa red op til Capitoliet,

Hvordan ud af alle Huse

(Som paa Tærsklen paa Altanen)

Stimled Mænd i sneehvid Toga,

Qvinder klædt i Guld og Purpur,

Straalende af Ædelstene,

Alle svingende med Krandse,

Hilsende med Raab og Haandklap

Majestæten og Triumfen -

Ja, naar Alt hvad Stort og Kostbart

Da vi skued, jeg betænker,

Da, mit Barn, det gamle Rom jeg

Med dets Herlighed dig skjenker!



BENEDICT.

Men paa Æren ei du tænker,




Ei paa Skammen, ved at skue

Vore store Fædres Moder,

Rigets Dronning og Forsvarer,

Verdens gamle Herskerinde

Dybt i Støvet for Barbarer.

Seirens Krands er sønderreven,

Alles Skovisk er vi bleven!

Rundtom Skjændsel kun og Brøde,

For vor Afmagt ingen Støtte;

Landet vidt og bredt lagt øde,

Røveres og Voldsmænds Bytte.

Folket adspredt og forvildet,

Uden Lov og Ret og Orden,

Folkets Hyrder ikke bedre,

Næsten værre selv end Hjorden.

Og hvad er af Rom der vorden?

Rom, hvor Hedenskabets Ørne

Mod og Manddomsliv betrygged;

Rom, hvor Christenhedens Vidner

Sig med Martyrkrandsen smykked;

Rom, hvor hellige Apostle

Fast paa Klippen Kirken bygged:

Rom er fra sin Throne stegen,

Al dens Hæder er bortvegen.

Uden Mod og uden Helte

Har i Støv den ladt sig træde;

Uden Dyd og uden Troskab

I sin Skjændsel søgt sin Glæde;

Uden Blu sig selv fornedret,

Kastet fra sig Tugtens Bælte

Og sig iført Skjøgens Klæde !



AMMEN.

Der, mit Barn, du talte Sandhed!

Over Roms de store Synder

Mennesker og Engle græde.

Disse fæle Mænd og Qvinder,

Disse bandende Soldater,

Disse nedrige Krabater,

Disse Lov- og Retsfordreiere,

Disse ryggesløse Præster,

Disse lave Skjendegjester,

Disse slemme Spillefugle,

Disse glubske Aagerkarle,

Disse stygge Drukkenbolte,

Disse lumpne Tyveknægte,

Disse overstadig frække

Offentlige Fruentimmer,




Dem jeg Roms den aabne Skade,

Kræft og store Pestbyld kalder -

Men der een Ting ind mig falder!

Selv du kalder dig en Romer,

Rom var dine Fædres Hjemstavn,

Saa jo du er allernærmest

Til at redde den fra Faldet

Og at hjelpe os tilrette.

Ja mit Barn, min lille kloge

Benedict, betænk dog Dette!

Nu er du for ung, men inden

Lang Tid var du Byens Censor,

Vogter for de gode Sæder,

Naar du selv det bare vilde.

Da fik Nok du at bestille,

Naar paa Gader og paa Torve,

Naar i Kipper og i Kroer,

Naar i Kamre og i Kroge

Du paa Jagt var efter Skrabet,

Rigtig støved op i Snavset,

Og med Fængselsstraf og Bøder

Al den frække Trods fik avet.

Det var noget ganske Andet,

End at være Eneboer;

Meer behageligt for Himlen,

Og til større Gavn for Jorden.



BENEDICT.

Men kun spildt var Liv og Møie,

Lige fjern var Ret og Orden.

Nei, Cyrilla! hele denne

Slægt er dømt som Jødefolket,

Der i meer end fyrretyve

Aar i Ørknen maatte vandre. -

Sæd og Skik sig maa forandre,

Verden blive maa en anden

Og et andet Folk opdrages,

Før vor Ære kan oprettes

Og Velsignelsen modtages.



AMMEN.

Verden blive maa en anden:

Det er let sagt; var det bare

Lige let at gjennemføre.

Til et nyt Folk at opdrage,

Hvor er Manden? Hvem vil tage

Denne Byrde paa sin Skulder?



BENEDICT.

Jeg, Cyrilla!



AMMEN.

Du? . . . Forstod du

Hvad jeg sagde?






BENEDICT.

Ja, Cyrilla!

Jeg vil tage Byrden paa mig.



AMMEN.

Saa alvorlig han det siger

Og med Haanden lagt paa Hjertet -

Er det Alvor da du taler?



BENEDICT.

Det er Alvor.



AMMEN.

Du vil føre

Verden ind paa andre Veie,

Og en anden Slægt opdrage?



BENEDICT.

Denne Gjerning j e g vil gjøre.



AMMEN.

Du, mit Barn! Du lille Stakkel,

Fjorten Aar idag just gammel,

Du vil gjøre det Mirakel? -

Sig mig dog, hvor er du kommen

Paa de underlige Tanker?



BENEDICT.

Da jeg fra vor store Fortid

Vendte Blikket mod vor Nutid,

Skued Folket, trods sin Adel,

Trods Velsignelsen i Korset,

Trællesindet og forbandet.

Mange bittre Taarer græd jeg

Dengang over Fædrelandet,

Til igjennem Sorgens Toner

Klarlig Aandens Kald jeg spored,

Klart fornam dens Bud, at frelse

Mine Brødre, og til Herren

Samle Folkets Børn, som Moses.



AMMEN.

Ak, mit Barn, du er for ringe

Til at ta'e det op med Moses.

Moses var jo viis og gammel,

Havde til sin Hjelper Aron,

Og forstod sig paa Mirakler;

Dem i Skolen knap du lærte,

Og hvad anden Hjelp og Bistand

Har vel du at raade over?



BENEDICT.

Over Hjelp, der Seier mig lover,

Over Vaaben, der sig passe

For en Christen og en Romer.



AMMEN.

Hvilke Vaaben?



BENEDICT.

Troens Vaaben!

Thi fra Romerne, Cyrilla,

Som fra Skriften vel jeg mindes,

At i Troen kun er Seiren,

Hvorved Verden overvindes.



AMMEN.

Og hvad har du da isinde?



BENEDICT.

Offre mig til Gud, og vinde!



AMMEN.

Offre dig?






BENEDICT.

Ja heelt mig give

Hen til Gud, ved mig fra Verden

Og dens Væsen løs at rive.



AMMEN.

Men endnu er lige klog jeg!

Siig, paa hvilken Viis din Gjerning

Du begynder da og ender?



BENEDICT.

Maaden jeg endnu ei kjender;

Derfor ud i eensom Stilhed

Nu min Hu og Fod sig vender:

Der vil Herrens Aand mig raade,

Vise Midler, Vei og Maade.



AMMEN.

Ak, du er paa gale Veie!

Laan Fornuftens Raad dog Øre!

Her din Ammes Røst du høre!

Værket aldrig vil dig lykkes.



BENEDICT.

Jo, naar fast i Tro det bygges!

Spaa ei ilde! Heller Varsel

Tag af Solen, der bestraaled,

Just paa Dagen, da jeg fødtes,

Mine første Skridt mod Maalet:

See dens Glands og sku dens Purpur!

Førend denne Sol er nede,

Maa jeg fremad paa min Vandring

Og til Værket mig berede -

Dette Løfte Gud jeg gjorde.



AMMEN.

Meer du loved, end du burde!

Men jeg neppe selv det fatter:

Saa det virkelig er Alvor

Og til Graad er vendt min Latter?

Lynet fra en skyfri Himmel

Alt med eet Slag har lagt øde;

Alle Haab paa eengang døde;

Brat for Dag det Nat er vorden;

Bort han gaaer, og her paa Jorden

Aldrig Hjertets Savn vil stilles.



BENEDICT.

Men naar Troskab boer i Hjertet,

Ei for evig dog vi skilles.



AMMEN.

Af mit Barn jeg her forstødes -



BENEDICT.

Eengang dog med Fryd vi mødes.



AMMEN.

Hvert et Baand er sønderrevet -

O, du veed ei, hvad du var mig,

Hvordan jeg i dig har levet!

Vaagned jeg i Morgenstunden,

Da var du min første Tanke,

Benedict det første Billed,

Der med altid milde Miner




For det vaagne Blik sig stilled.

Stod jeg op til Dagens Gjerning,

Dig i Alt jeg saae og hørte,

Indtil Solen sank, og dit Navn

Frem for Gud i Bøn jeg førte.

Ja, dit Hjerte her det rørte,

Vidste du, hvortidt jeg gaaet

Er mig træt, for dig at møde;

Vidste du, hvortidt jeg staaet

Har forventningsfuld ved Vindvet,

For at see dig, naar fra Skolen,

I din lille korte Kappe,

Hjem med Bog i Haand du vendte.

Dine Sorger vare mine,

Mine vare dine Glæder,

Og Fornøielser (det veed jeg)

Skilt fra dig jeg aldrig kjendte.

Aldrig nød en Frugt jeg, eller

Hvad der Ganen kunde fryde,

Uden dig jeg længtes efter,

For det Halve dig at byde;

Just som i din spæde Barndom,

Naar vor Kage ret vi meelte,

Naar jeg paa mit Skjød dig maded

Og vi Skeens Indhold deelte.

Og nu er min Glæde borte;

Mørkt og øde nu er Hjemmet,

Og i Haabets Sted tilgjest jeg

Sorgens Minde skal udkaare.



BENEDICT.

O Gyrilla, spar din Taare!

Ogsaa du som jeg nu kaldes

Til for Seirens Løn at kæmpe,

Til, ved Offer af dit Hjerte,

Gud i Tro at herliggjøre.



AMMEN.

Ja, lad Daarlighed mig høre!

Rive Hjertet ud af Livet,

Tage selv din Fryd afdage,

Sig at pine og at plage,

Er det Gud at herliggjøre?

Men med mig det er det Samme!

Mig lad dette Slag kun ramme!

Men at du, du lille Stakkel,

Nu saameget Ondt skal lide,

Gjennem Savn og Sorg dig stride,

Det en Dolk er for din Amme.

Vildsom paa de øde Steder




Skal i Vintrens Kuld du gyse,

Røvet dine varme Klæder;

Mens jeg laver Mad derhjemme,

Sult og Tørst du skal fornemme;

Du skal gaae med bare Fødder,

Du, hvem over Livets Torne

Jeg saa gjerne bar paa Hænder;

Skilt ved Hjem og Slægt og Venner,

Skal du nøies med Guds Naade,

Nøies med en fugtig Hytte,

Uden Værn til dig mod Slanger

Og mod Udyr at beskytte.

Mørkt omkring dig, naar i Natten

Stormene du hører tude;

Kun en Steen til Hovedpude

Naar paa Vandring du vil hvile;

Og til Skjerm mod Solens Pile,

Svier Somrens Brand dig Issen,

Intet Dække meer, thi Krandsen

Om din Tinding da er vissen.



BENEDICT.

Hvad! Endnu jeg Krandsen bærer?

Reent din Laurbærkrands jeg glemte,

For at agte paa din Klage.

Tag den! Tag igjen tilbage

Lykkens Pant du mig bestemte,

Seirens Tegn, der Helten ærer.

Ingen Laurbær jeg begjærer,

Ingen Triumphators Throne,

O, men eengang Livets Krone!



AMMEN.

Livets Krone - ja, hvor er den?

Hvem har seet den?



BENEDICT.

Jeg, Cyrilla!



AMMEN.

Du? -



BENEDICT.

Ja, i sin Glands og Skjønhed

For mit Øie har den tindret!



AMMEN.

Livets Krone?



BENEDICT.

Ja, i Klarhed

For mit Blik den straaled!



AMMEN.

Hvordan

Saae da Kronen ud?



BENEDICT.

Dens Skue

Fyldte mig med salig Glæde;

Men med Farver ei den males,

Ei med Ord dens Glands udtales.

Eet jeg veed kun, at fra den Stund

Denne Krone blev mig synlig,




Falmed alle Livets Krandse,

Blegned Lykkens Sol og Skinnet

Hvormed Ærens Purpur med.

Havde Kronen ei jeg skuet,

Var hos dig jeg her forbleven;

Men med evig Glands den blinker,

Fremad - opad den mig vinker!



AMMEN.

Vee mig!



BENEDICT.

Ei saa dybt du sukke!

Skal da jeg min Amme tysse,

Som har sunget for min Vugge?



AMMEN.

Ei i Søvn som Barnets Sorger

La'er sig denne Smerte dysse.

Bort du gaaer, og hvem er hos mig

I de lange, lange Tider?



BENEDICT.

Haabet, der forbi dem skrider,

Evighedens Haab, Cyrilla,

Vinkende med Livets Krone.

Denne Krone dig med Jordens

Savn og Taarer vil forsone.

Lær dens Herlighed at kjende

Af det Tab, den mig erstatted,

Af det Liv, som her fik Ende!

Kast et Blik ud over Sletten,

Vore store Fædres Bolig,

Nu saa øde og saa stille!

See omkring dig! her, hvor Magtens,

Lykkens, Ærens, Seirens Krandse

Smuldre hen i Oldtidsgraven

Med de Pander, som dem bare;

Her, hvor Riget er lagt øde

Med dets høie Helteskare;

Her, hvor sorgfuld Nat bedækker

Tidens Børn, og Mindets Tone

Hjertets stærke Gjenlyd vækker;

Her, hvor Alt om Død erindrer,

Her, just som i Mulm en Stjerne,

Straalte første Gang i Klarhed

For mit Øie Livets Krone.



AMMEN.

I dit Blik for mig den tindrer!



BENEDICT.

Tænk, hvad Glæde, naar vi Begge

Smykkede med denne Krone

Til et evigt Samliv mødes,

Og hvor alle Savn skal stilles

Troe hinanden Haanden række!



AMMEN.

Da vil søde Taarer spildes,




Naar min Benedict jeg Armen

Seer imøde mig at strække;

Naar mit Barn igjen jeg favner

Der, hvor aldrig meer man skilles:

Ingen Krone da jeg savner,

Naar til Hjertet dig jeg trykker.



BENEDICT.

Da for os af dunkle Skygger,

Med en Trøst som aldrig viger,

Paradisets Sol opstiger;

Ikke den forgængelige,

Der i Purpur hist gaaer under

Og mod Natten ned nu higer.



AMMEN.

Dagens Sol, gaaer alt den under?



BENEDICT.

Den gaaer under, og til Vandring

Mig den vinker med det Samme.



AMMEN.

Ak, min Dom du der afsiger!



BENEDICT.

Nu Farvel, min Barndoms Amme!



AMMEN.

O Farvel, mit Hjertes Søn!



BENEDICT.

Kjære Amme!



AMMEN.

Kjære Søn!



Og han kasted sig med Varme

I sin Ammes aabne Arme,

Og i lang Tid fast omsluttet

Holdt hun ham med Graad i Favnen.

Da rev atter han sig løs og

Viskende af Øiet Taaren,

Med et ildfuldt Blik mod Himlen

Og med opadløftet Hoved

Vendte han sig bort og vandred,

Let og tynd og ungdomssmidig,

Nedad gjennem Bjergets Huulvei,

I hvis dunkle Kløft hans Kittels

Hvide Farve dobbelt skinned.

Men paa samme Plet stod Ammen,

Begge Arme strakte mod ham,

Følgende med spændte Blikke

Skridt for Skridt ham hen ad Veien. -

Længe tydelig hun saae ham;

Solen i sin dybe Dalen

Med det gyldne Skjær ham farved

Nakken og de brune Lokker,

Og endnu han tabt ei syntes.

Uvilkaarlig i sin Længsel

Efter ham et Skridt hun gjorde:

Da - ved Veiens bratte Dreining






Brat afsyne svandt han hende,

Og ustandselige Taarer

Vælted frem af hendes Øine,

Ved det Mulm, som overskygged

Pludselig det piinte Hjerte.

Bøiet fremad i sin Smerte,

End med Armene udstrakte

Mod det Haab, der var forsvundet,

Saa utrøstelig nu stod hun -

Trøst dog vist hun havde fundet,

Havde med prophetisk Blik hun

Mægtet gjennemtrænge Tiden,

Og med Efterverdnens Øie

Seet sin Benedict at straale

Høi og herlig, som den dunkle

Middelalders lyse Heros:

Seet ham som Europas Lærer,

Videnskabens første Grunder,

Folkeaandens vise Leder,

Munkelivets faste Styrer,

Stærk i Daad og reen i Levnet;

Seet ham seirende ved Maalet,

Ham, hvem Kirken og Historien

Stor og hellig har benævnet.