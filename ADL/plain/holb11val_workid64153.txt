EPISTOLA CXCV.Til ** Min Herre mælder udi sin Skrivelse af 21de Octobris, at han ikke kand bifalde
                    det, som jeg haver skrevet om Skue-Spill: I sær laster han dette, at jeg haver
                    satt saa liden Priis paa Terentio, helst saasom mange af de lærdeste gamle
                    Romere, som maa være de beqvemmeste Dommere, preferere ham for Plauto. Jeg
                    svarer dertil, at jeg dømmer efter min egen, og ikke efter andres Smag. Om end
                    Aristarchus selv fælder Dom udi en Ting, giør jeg mig dog Umage, at examinere,
                    hvorpaa den grunder sig; thi Erfarenhed lærer, at en heel Stad undertiden,
                    indtagen af en eeneste anseelig Mands Autoritet, renoncerer ligesom paa sine
                    egne Sandser. Herforuden, hvad denne Materie angaaer, kand man sige, at de
                    lærdeste og skarpsindigste Mænd ere ikke altiid Kiendere af Skue-Spill. Det
                    synes vel, at man bør ansee det for en Formastelse at forkaste en saa skiønsom
                    Mands Dom, som Horatii. Man seer, at samme store Poët udi sin Arte Poëtica
                    fælder ikkun slet Dom over Plauto. Hans Ord ere disse: At nostri proavi Plautinos et numeros etLaudavere sales; nimium patienter utrumqve,Nè dicani stultè, mirati. Man kand jo ligesaavel sige, at det er en Formastelse af Horatio at vrage det,
                    som de ældere Romere for ham have fundet Smag udi; helst saasom man seer, at
                    Cicero for ham, Macrobius, Gellius, og fleere, efter ham, have været af andre
                    Tanker: Plautus skinner ligesaa klart udi mine Øjne, efter at jeg haver læset
                    denne Horatii censure, som før; ja, om Cicero selv havde været af Tanker med
                    Horatio, havde jeg dog appelleret til mine egne Sandser; allerhelst saasom det
                    kommer mig for, at med alle de herlige Qvaliteter, som denne store Romer haver
                    besiddet, han dog ikke haver været den stærkeste Kiender af Skuespill. Thi de
                    tvende af Plauti Comoedier, Pseudolus og Truculentus, som efter Catonis
                    Beretning have stukket ham meest udi Øynene, kand ikke lignes mod Aulularia,
                    Capteivei, Amphitruo, og Menechmi. Jeg forlader mig herudi heller paa Molieres
                    Domme; thi om ham heder det: Artifici in sua arte credendum; thi ingen haver
                    udstuderet Theatrum stærkere end samme Mand: Man seer, at han haver taget
                    Plautum, og ikke Terentium, til Modéle, og at de tvende Skue-Spill, Amphitrion
                    og l'Avare, som ere Plauti Amphitruo og Aulularia udi Fransk Klæde-Dragt, ere
                    endnu de prægtigste Comoedier, som vi have. Jeg tilstaaer gierne, at
                    man i Henseende til det Latinske Sprog heller kand recommendere Terentium: Jeg
                    tilstaaer ogsaa, at theatralske Regler nøjere i Agt tages af den sidste, hvor
                    vel derpaa er ogsaa meget at sige; thi der udf ordredes et stort Arbejde at
                    sætte Terentii Comoedier udi ret Orden, og kunde jeg saadant let
                    bevise, hvis jeg vilde foretage mig at examinere et hvert Stykke i sær. Jeg
                    siger dog, at jeg agter meere Terentium i Henseende til Stilen og theatralske
                    Regler; men deraf flyder ikke andet, end at den eene kand være bedre Lingvist,
                    og den anden bedre Comoedie-Skriver, at man hos den eene mærker større
                    Fliid, men hos den anden større Geist, og at den eene haver mindre Feil, men den
                    anden fleere Qvaliteter. Thi ligesom man kand giøre et Poëma uden Lyder, og er
                    derfor just ikke Poët; saa kand en anden giøre Vers fulde af Fejl, og  dog fortiene Laur-Krandsen. Jeg
                    ligner Plautum ved et dejligt Jomfrue-Ansigt med adskillige Pletter, Terentium
                    ved et glat, men derhos et hver Dags Ansigt. Det er ellers langt fra, at jeg vil
                    paatage mig i Fleng at berømme eller at forsvare Plauti Comoedier;
                    tvertimod jeg holder adskillige af dem saa slette, at jeg forundrer mig over, at
                    den, som haver været Autor af Casina eller Cistellaria, kand ogsaa have været
                    Autor af Amphitruo. Det kand man dog sige, at, hvorvel mange af hans
                    Comoedier ere heel slette, saa finder man dog derudi Scener, hvorudi
                    Plauti Geist fremskinner, item en særdeeles Riighed af Ord. Til Beviis derpaa
                    vil jeg alleene anføre Begyndelsen af Alcesimarchi Tale udi Cistellaria. Jactor, crucior, stimulor, versor in amoris rota
                        miser,Exanimor, feror, differor, distrahor, diripior, ita
                            nubilammentenAnimi habeo: ubi sum, ibi non sum; ubi non sum, ibi est
                            animus.Ità me amor lassum animi ludificat, fugat, agit,
                        appetit,Raptat, retinet, lactat, largitur: qvod dat, non dat;
                            deludit:Modò qvod svasit, dissvadet: qvod dissvasit, id
                        ostentat. Her finder man udi et af Plauti sletteste Stykker Prøve paa Plauti Geist og
                    Ordriighed. Hvad hans gode Comoedier angaaer, da ere de Mesterstykker.
                    Jeg haver ikkun alleene anført fire, nemlig: Amphitruo, Menechmi, Aulularia og
                    Capteivei, eftersom de alle ere saadanne, som ved en liden Forandring kand med
                    Applausu forestilles paa vore Tiders Skue-Pladse. Nest efter dem regner jeg:
                    Pseudolum og Mostellaria. Af den første haver jeg betient mig udi en af mine
                    Comoedier, nemlig Menschenskræk, som er et af
                    mine behageligste Stykker: Og den sidste haver jeg og i Sinde at benytte mig af,
                    og at iføre en nye Klædning. Af alle Terentii Comoedier derimod haver
                    jeg intet kunnet benytte mig nogen. Eunuchus er det eeneste Stykke, som kand
                    giøre nogen Effect paa Theatro: Men derudi maatte meget forandres. Paleprat
                    haver vel bragt den udi en an-  den
                    Form, men haver efter min Skiønsomhed heller forværret end forbedret den. Udi
                    den Sammenligning derfore, som kand giøres imellem Plautum og Terentium, tager
                    jeg ikke i Betænkning at underskrive de Domme, som tvende beqvemme Dommere, een
                    gammel og een nye, derudi haver fældet. Den eene er Julius Cæsar, der selv haver
                    skrevet Skue-Spill, og ellers var een af de skarpsindigste Mænd, som Naturen
                    haver produceret. Samme Cæsar udi en Tragædie, nemlig Oedipus, som han selv
                    haver giort, taler om Terentio saaledes: Tu qvoqve, tu in summis, o dimidiate MenanderPoneris, et meritò puri sermonis amator.Lenibus atqve utinam scriptis adjuncta foret visComica, ut æqvato virtus polleret honoreCum Græcis, neqve in hac despectus parte jaceres!Unum hoc maceror, et doleo tibi deesse, Terenti! Det er:  Og du som er en halv Menander, du haver ogsaa med Billighed
                        faaet Sted blant store Poëter i Henseende til Stilens Purhed. Det var at
                        ønske, at du havde været ligesaa lykkelig udi den Comiske Geist, som du
                        haver været udi Stilen, paa det at du kunde settes ved Siden af de Græske
                        Comoedie-Skrivere. Men det eene, o Terenti, fattes dig; og det er i
                        den Henseende at jeg græmmer mig. Af dette sees, at Cæsar giør Væsen af
                    Terentio alleene i Henseende til Stilens Purhed. Det andet Vidnesbyrd, som gives
                    af Mad. Dacier, er ogsaa af stor Vigtighed, saasom faa Skribentere udi vor Tiid
                    haver været beqvemmere at dømme om Skue-Spill. Samme lærde og skiønsomme Dame
                    taler her om saaleedes: Terentius haver viset meere Konst;
                        men Plautus meere Geist: Terentius lader sine Acteurs meere tale end agere;
                        Plautus lader dem meere agere end tale. Det sidste er et ret Skue-Spills
                        Kiændemærke, som bestaaer heller udi Actionen end udi Talen. Udi Plauto er
                        stedse noget, som giør Skue-Pladsen levende, da den derimod udi Terentio
                        giøres død og magtesløs. Jeg forbliver etc. 