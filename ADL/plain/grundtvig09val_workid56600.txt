AANDELIG VUGGEVISE.IForaaret 1844 kom der en mærkelig Krise i Grundtvigs indre Liv. Den
							Sygdorn, hvorunder han havde skrevet Mindedigtet om Albert Thorvaldsen,
							var begyndt som en uskyldig Faaresyge. Men den »slog ind« og bragte hans
							Hoved i Uorden, saa at han en Tidlang truedes af en lignende
							Sindsforvirring som den, han havde haft i Vinteren 1810-11. I
							denne Tilstand hjemsøgtes han af haarde aandelige Anfægtelser og sad
							ofte stum med forstenede Træk til Sorg for sine nærmeste. Hans eneste
							Datter, Meta, som han
							elskede overmaade højt, søgte forgæves at trøste ham. Naar hun smilte
							til ham med taarefyldte Øjne, kunde han rejse sig af Stolen, lægge
							Haanden paa hendes Skulder og vandre op og ned ad Gulvet med hende, mens
							han sukkede: »Det er saa tungt! Det er saa tungt!« - For at
							vinde Helbred og Livsmod tilbage gjorde han om Foraaret en Rejse til
							nogle af sine Præstevenner i Sælland. Først var han hos Peter Rørdam i Mern i
							Sydsælland, senere hos Gunni
								Busck i Stiftsbjergby, Vest for Holbæk. Og her
							oplevede han et hjerteligt Gennembrud, der atter gav ham Glæde i Troen.
							En Dag, da de to Venner var gaaet op til et lukket Lysthus, som Busck
							havde bygget paa Præstegaardens Mark med vid Udsigt til alle Sider, var
							det at fornemme paa Grundtvig, at han blev mildt bevæget ved at se
							Sællands dejlige Marker og Skove i Majens Pryd. Da greb Gunni Busck
							Lejligheden til at bekende Troen og bede et Fadervor og ved disse Ord
							smeltede Isen om Grundtvigs Hjerte. Han bad Busck tage Pen og Blæk for
							at skrive, hvad han fremsagde. Det var den senere saa bekendte
							»aandelige Vuggevise«: »Sovsødt,
								Barnlille«, som Grundtvig havde begyndt at digte
							i Mern, men først nu kunde bringe til Ende, som et vinget Fadervor fra
							et Barnehjerte, der var løst af en lang og tung Dvale.Digtet blev første Gang trykt i Psalmer og Sange til Julen, samlede af J. F.
							og Th. Fenger (1845).
							Men det skal her gengives sammen med Hovedindholdet af et Brev, hvori
							Grundtvig den 6. August 1844 meddelte det til P. Rørdam (trykt i H. F. Rørdams Peter Rørdam,
							II Del, Side 10-13).Kiøbenhavn, 6te August 1844.Kiære Ven!- - Jeg har, Gud være lovet! nu faaet hele min
							Aandskraft tilbage, ja vel endog faaet den forøget, og ved Vandringen
							igiennem »Dødens Skyggedale« ved Lyset, som aldrig forlader den troende
							Christen, om han end drømmer sig forladt, vundet et nyt, langt klarere
							Lys over Livet, baade her og hisset, skiøndt det nok kan være, at baade
							De og mine fleste Venner, ved at see mig i det daglige Liv, vilde ryste
							paa Hovedet og ei vide, hvad De skulde tænke. Dog, dertil er jeg gammelt
							vant, saa kun naar jeg selv bringes i Vildrede og veed ei, hvad jeg ska!
							tænke enten om Vorherre eller Mennesket og mig selv, kun da kniber det.
							Men det er, Gud skee Lov! forbi, jeg tør haabe, for evig, og skiøndt
							Øieblikkets Udsigter, baade for Menneske-Livet og for Danmarks Deel
							deri, kun er meget mørke, saa behøver jeg dog kun at mindes, hvor
							bælgmørke mine Udsigter var kun for tre Maaneder siden, saa oprinder
							Lyset morgenrødt over Skoven og Havet og selv over Bjergene! Ja, jeg er,
							giennem min sidste Trængsel, blevet mere Digter igien, end jeg har været
							i mange Aar, saa De vil finde meget Nyt at synge hos mig; det er min
							Svanesang, som begyndte med Vugge-Visen for Guds-Barnet i
							Jordens Moder-Sriød, og da selv de smaa Forskjelligheder i den er
							Hovedbegivenheder i mit aandelige Liv, vil jeg opskrive den heel, som
							den nu daglig lyder i min Ensomhed hos Vorherre.Sov sødt, Barn lille!Lig rolig og stille!Saa sødelig sov,Som Fuglen i Skov,Som Blomsterne blunder i Enge!I Faderens Skiød,Med Kiærligheds Glød,Selvanden du hviler i Senge!Med Fingrene grandeSlaae Kors for din Pande!Med Guds-Barnets RøstSlaae Kors for dit Bryst!Saa kan ingen Djævel dig giæste;Saa skal om din Daab,Med Saligheds HaabSig Mindet i Barmen rodfæste.Læg Hænderne sammen!Saa lægger sig AmenTil Mesterens Bøn,Som stiger i Løn,Og lyder, hvor Englene kvæde!Det lille Guds Ord,I Himmerigs Chor,Omfavner Guds Engle med Glæde!Guds Engle, de sjunge:Paa Madike-TungeEt Ord af Guds SønEr blevet til Bøn,Og stiger paa Solstraale-Vinger;Gud-Fader i Løn!Siig Ja til den Bøn!Fra Lavland livsalig den klinger.Da alle de Kiøbte,I Jesu Navn døbte,Som Striden har stridt,Som Døden har lidt,Gik ind til den evige Hvile,Istemme saa lydtHalleluja nyt,At Englene tie og smile.Sov sødt Barn lille!Lig rolig og stille,Og nyn paa det Navn,Med Naaden i Favn,Al Jorden til Salighed givet!Nyn: Jesus er min,Saa faur og saa fim,Min Jesus er Lyset
								og LivetNu, min Ven! jeg har Ikke mange Stunder; thi Natten kommer, da Ingen kan
							arbeide, og jeg har endnu meget at giøre, før jeg lægger mig til Hvile i
							det velsignede Navn,
							der ogsaa hos mig og paa mig har beviist sin guddommelige Magt og sin
							menneskelige men dog himmelske Liflighed, og vil herefter bevise begge
							Dele endnu langt klarere, skiøndt det Altsammen kun bliver dunkelt mod
							den Klarhed, det havde hos Faderen, før Verdens Grundvold blev lagt, og
							kun matte Glimt af den Herlighed, der skal aabenbares paa os, naar Han kommer at blive
							herlig i sine Helgene og vidunderlig i alle sine Troende!Deres Ven N. F. S. Grundtvig.