LOKKERNE.



I

I Skovenes lune

Dæmrende Tætning

Omgav mig den brune

Knudrede Fletning.



II

Mig svalte det Mylder

Af Løvet, som kruset

Og ringlende fylder

Solsiden af Huset;



III

Blandt slingrende, bløde

Slyngplanter og Ranker,

Der sank mig imøde -

Jeg famled i Tanker.



IV

Paa Skyer jeg stirred,

Hvis drivende Mængde,

Sortkrøllet, forvirret,

Om Maanen sig trængte.



V

Paa Tangen, der løftes

Og slynges tilside,

Hvor Bølgerne kløftes

Skummende hvide.



VI

Paa mørke Aurikler

Paa duftende Klaser,






Hvis Tykning sig vikler

Om blændende Vaser



VII

O pragtfuld tilvisse

Den krøllede Trængsel -

Meer yndigt, end disse,

Dog søger min Længsel.



VII

En Fletning, som skilles

I Strømninger mange -

Der snoe sig, forvildes,

Omslyngende, lange -



IX

Som løses og bindes

Som bølger og ruller

Men - blødt om en Qvindes

Snehvide Skulder



X

Jeg mindes - jeg mindes

Guldlokker, I fagre!

Q sug, hvor I findes,

O siig, hvor I flagre!



XI

Paa Søen - i Haven -

Jeg søger og leder -

I Skoven - i Graven -

Hvor finder jeg eder?