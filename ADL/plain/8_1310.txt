Sommer



Der bølged Sommer-Salighed

fra Solens Flamme-Helved ned,

og Livet loved Jordens Navn,

mens lys den laa i Rummets Favn.



Og du, min kaade Hjertenskær!

du gynged mellem Havens Træ'r,

saa Luften brast i Gisp og Sus

ved dine Kræfters Sommer-Rus.



Den hvide Kjole fo'r omkring

forvovne Formers Buesving

i vilde Kryst og kaade Jag,

som stækked mine Aandedrag.



Og ved din Vigen og din Komst

der gynged Gren og Blad og Blomst

- -der gynged baade Dag og Duft,

og Skyer gynged gennem Luft.



Da gynged Sangen i mit Sind,

da gynged Sol, da gynged Vind,

da jog og gynged alt mit Blod,

og Stedet gynged, hvor jeg stod.






Jeg følte mig saa svimmelt stærk

som de, der evner evigt Værk,

og drømte, Verden drejed sig

om Blodets Dans i dig og mig.