Brylluppet



Alvadero rev med Møie

Sig af Melesinas Favn,

Svang beklemt sig paa den høie

Ganger, som opsadlet stod.



Men med Jammerskrig den Ømme

Kasted' sig for Hestens Fod,

Holdt med Liljehaand dens Tømme

Og sit Løfte hulkede:



»Dag og Nat skal Sorg og Minde

Være mine Sødskende;

Sol og Maane Dig skal finde

Ak! i Billed ved min Barm.






Thi for evig er jeg bunden

Til din Skiebne og til Dig:

Saadan Troe er ikke funden,

Evig Din i Liv og Død!«



Men han grov, hvad Melesina

Lovede, dybt i sin Barm,

Og drog bort til Palæstina

For at vinde Himmelen.



Mørke Anelser omflored'

Underveis hans qvalme Sind;

Iiskold Varsel giennembored'

Som et Banesaar hans Barm.



Melesina! See ham svinde

Bort bag Fiernens Taageslør;

See og græd og giem hans Minde,

Thi saa lød dit Løfte jo.



Melesina! Gode Pige!

Trofasthed er Qvindens Dyd;

Lad hans Billed' aldrig vige

Af dit Hiertes reene Speil.



Tie, Madora! Falske Amme!

Edderfulde Slange, tie!

Dine sledske Ord ei ramme

Melesinas Inderste.



Sælg Din Pleiedatters Hierte

Ikke for det røde Guld,

Som Mirosos Dig forærte

For at friste Skyldfrihed.






Men den Riddersmand sig viiste:

Han var Tagoflodens Pryd;

Christ og Maur ham lige priiste

For hans Skiønhed og hans Mod.



Stjerners Skin er i hans Øie,

Morgenrøden paa hans Kind;

Paa hans Mund, Begiær og Nøie

Synes at foreene sig.



Helgenroe hans Pande klæder,

Mod og Styrke favne ham;

Og hans Barm er fuld af Hæder,

Og hans Arm og Gang er Hæld.



Kunsten paa hans Skiold ham malte

Som han med den eene Haand

Krandse flettede og qvalte

Løver med den anden Haand.



Vend dit Øie, Melesina!

Svøb dig i dit kydske Slør!

Tænk, o tænk paa Palæstina

Hvor maaskee din Ridder faldt!



Men hun skimter først og skuer,

Ak! og skuer stedse hen

Til hun troeløs gløder, luer

Og forglemmer hvad hun svor.



Og til Bryllup man indbyder

Mange Riddre, fiern og nær;

Cymbel og Guitarre lyder

I den fulde Høitidssal.






Trængselen til Dands sig fletter,

Spøg og Elskov fører an,

Til man sig om Taflet sætter

Og Pokalen gaaer omkring.



Hvad mon det er for en Ridder

Som i Sort, med lukt Visiir,

Høit ved Brudens Side sidder

Og ei Deel i Glæden ta'r?



Endelig ham Værten spørger:

»Hvo er Du, o Riddersmand,

Som ved festligt Gilde sørger

Og i Sorrig hylder Dig?«



Maanen slukkes, Vinden hviner

Da han aabner sit Visiir,

Og et Dødninghoved griner

Fælt omkring i Glædens Laug.



Melesina bæver, blegner,

Alvadero!skriger hun,

Og i Angstens Krampe segner

For den Svegnes Gienfærd ned.



Men han troefast hende rækker

Sin iiskolde Knokkelhaand

Og fra Bryllupsfesten trækker,

Alle staae som Støtter der.