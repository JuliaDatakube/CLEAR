Hans Kryger.



Hvor Brændingerne hvide

slaa op om Klittens Sand,

dér mærkes Danmarks Side

af Havets Rovdyrstand!

Af Steen og Tømmerstokke

maa Høfder skydes ud,

at Bølgen ej skal rokke

den Arv, vi fik fra Gud.



Men hist hvor Bølger løfte

sig om vort søndre Leen,

dér har vi trængt til Høfde

af meer end Stok og Steen:

til Mænd med modig Pande,

af djærv og mandig Røst,

som mod de stærke Vande

bød frem sit aabne Bryst.






Slig Kæmpe varHans Kryger,

saa trofast og saa fast;

i Storm og Tordenbyger

med Brændingen i Kast!

den Sidste til at græmme

sig over egne Tab,

den Første til at gjemme

sin Arm i Ulvens Gab!



Gud give hist os Helte

af samme Malm som han,

der ikke la'r sig vælte

af graadigt Tidevand!

der, hvad end Ravne skræppe,

ej flytte sig en Fod -

da skal det vorde Ebbe,

hvor længst har været Flod!