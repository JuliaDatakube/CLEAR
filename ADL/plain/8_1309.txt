Solsangen



Nu hælder Europa mod Sol igen,

og Syden blæser paa Norden.

Fugletræk over Landene gaa,

Mulden lugter saa mæt og raa,

det kribler i Ryggen af Jorden.



Og Engen bli'r grøn, og Urten faar Køn,

og Arret af Brynde lider.

Nu trækker det op over alle Sted

igen til den store Frugtbarhed,

Genfødelsens svangre Tider.



Det bløder af Glæde i mit Sind.

Saa klare Dagene rinder.

Paa Marken staar Koen veltilfreds

og æder af det salige Græs,

som Solen gennemskinner.



Se, Træerne løves af ungt Begær.

Paa Brinken de Følfod bære

en Blomst saa trodsig gul, som en Ed

mod Dagens solgrønne Herlighed,

at Ukrudt evigt skal være.



Se Fjordens dybe, svale Blaa!

Et Utal af faldne Brande

fra Baalet højt i Himlens Blaa

ligger og hopper lystigt derpaa.

Der leger Ild over Vande.



Der fløjter Fugl, der summer Insekt -

der ligger en Lykke forborgen.

Nu Kvinde og Hundyr, Korn og Siv

besvangres skal med det evige Liv,

som vaktes i Tidernes Morgen.






Det bløder af Glæde i mit Sind.

O Rigdom, hvori jeg svømmer -

Sol-Søvn, hvori jeg drømmer!

Der kommer en Tid, en underfuld,

da Græsset er grønt, og jeg er Muld.