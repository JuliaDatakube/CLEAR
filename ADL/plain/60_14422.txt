Slesvig.



"Nu har vi Ledet hængt tilret,

Og Gud vil Vangen hyre,

At ingen Fremmed bryder det."

Saa mælte Dronning Thyre.

Men tidlig sluktes Thyres Aand,

Og Ledet sank for Fjendehaand,

Og smeddet blev et Slavebaand

For Anguls frie Sønner.



Hvor "Danmarks Hertug" Knud med Staal

Skrev Venden danske Love,

Tør nutildags det danske Maal

Sig knap til Thinge vove;






Der staver nu hver Skolepog

Hel drøvelig sin tydske Bog;

Der tør Guds Ord i Hjertets Sprog

Ej Vej til Hjertet finde.



Har da det danske Folk ej Gnist

Af Fædres Kraft tilbage?

Har det mod Vold og Argelist

Til Værn kun daadløs Klage?

Og vil det pleje Ro og Mag,

Indtil det ser engang den Dag,

Da Danmarks himmelfaldne Flag

For "Brændenelden" stryges?



Nej, Brødre! nej, vi har udtømt

Vor Kummers Kalk til Bunden,

Og al den Lykke, vi har drømt,

For Nuets Krav er svunden:

Hvad Folket vil, det Folket kan; -

Nu vil vi, at vort Fædreland

Forynget skal fra Gravens Rand

Til Sejr og Frihed stige!



Og se - det lysner alt i Syd:

Midt paa de Tydskes Thinge

Peer Hjort Lorenzen slog til Lyd

Med Modersmaalets Klinge;






Og Thyres Vold er rejst paa Tryk,

Og Slesvigs Bønder, Ryg mod Ryg,

Vil slaa en Skandse fast og tryg

Om Danmarks nye Rige!