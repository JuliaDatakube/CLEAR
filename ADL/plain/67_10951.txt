FRUGTBARHEDENS TOG



Den søde, forelskede Blomst

og Rankerne, der kror sig og gror

ud over alle Mure og Ruiner,

og Frugter, gule Nespler

og mørke Kirsebær

og de sælsomme Oranger, rødmende Appelsiner

suger sig runde af Sol og af Himmeldyb.

Og de flittige Firben og Kryb,

der tumler sig i Støv og leger Skygge,

tager Del i Foraarstankerne

og i Glæden over Rankerne.



Og om Natten mellem sølvgraa Oliven,

der staar som fine gamle Tanter

i det hvide, nøgne Lys fra Maaneskiven,

hvis Væld spreder Skræk til alle Kanter -

det er, som slog der Hymner op fra Støvet,

som hørtes der en Syngen under Løvet

af nøgne Ranker mod det nøgne Lys,

som følte alle Væsner, Ting og Planter

et varmt, et Frugtbarhedens Gys.

Snart skal det store Bacchos-Tog fornyes,

og Dionysos ride paa sin Panter.