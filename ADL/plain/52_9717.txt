En Drøm.



Jeg vented' igaar, jeg gik ei ud,

Jeg sørged' mig fast titdøde.

Inat mig trøsted' Drømmenes Gud,

Og bragte dit Billed, du Søde!



Som Venus steg af Bølgernes Grav

Blandt Skummet om Brændingens Stene,

Saa steg du nøgen af Drømmenes Hav,

Lig Venus Aná dyomene.



Een Haand du bøied' om Brysterne løst,

Af Blu, som det sømmer en Qvinde;

Den anden sænkte du ned gratiøst -

Lig Statuen af min Gudinde.*)

*) Statuen af den mediceiske Venus, hvortil der i dette Digt alluderes.






Erindrings sittrende Fryd som Dug

Hang vaad i dit Øie og smægted'.

Forventningen steg i lønlige Suk,

Som Læberne svagt benægted'.



Thi Læberne brændte som Glød paa Glød,

Og Luer slog ud fra Kinden.

Men Aanden steg fra dit Bryst og gjød

Sin Kjølighed om dem som Vinden.



Og under dit himmelske Aasyn laae

De hvilende Bryster skillet,

Lig Raphaels Engle, der tause staae

Forneden Madonnas Billed.



Du hvilte dig let paa den venstre Fod,

Og bøiede ziirligt den anden.

Bedøvet af Synet jeg Arme stod,

Fortæret som Vedet af Branden.



Jeg stirrede paa dig, paa Fod, paa Haand,

Paa de pletfri', skinnende Lemmer.

I Synet henrykt dukked' min Aand,

Det Syn, jeg aldrig forglemmer!






- Men alt som dit Legems herlige Form

Stod klarere for mit Indre,

Sank min Attraaes ustyrlige Storm,

Og Blodets Bølger blev mindre.



Thi Gratien som et let Gevandt

Flød rundt om de sneehvide Lænder;

Og selv din Skjønhed - saa fuldendt! - bandt

Min Attraaes dristige Hænder.



I Andagt tabt beskued' jeg dig,

Din Skjønheds Straaler at drikke.

Et classisk Marmor syntes du mig,

En levendegjort Antike.



Et Marmor - men bag den dæmrende Hud

Gik Aarerne frem og tilbage -

En Statue af et Marmorbrud,

Der aldrig har seet sin Mage.