Til Gustav Friedrich Hetsch.



I Kunstens Tempel før

Stod Skjønhedens Gudinde

Bedækt med Isis's Slør;

Det sank for høje Præsters Magt,

Men Mængden aned ikke

De rene Formers Pragt.



Da tren en Fremmed ind,

Med aldrig trættet Villie,

Med kjækt og aabent Sind;

Han spurgte: "Er da hendes Glands

Ej til, just for at spejle

Sig af i Folkets Sands?"



Og bort han Sløret trak; -

Og Mængdens sløve Øje

De stærke Straaler drak,






Og Haandens Idræt, plump og stiv,

Sig viste snart besjælet

Af Kunstens ædle Liv.



Men Du, som fremmed var,

Blev hjemme paa de Strande,

Hvor Frugt din Gjerning bar;

Sin Søn Dig Danmark kalder glad

Og snor i Laurbærkrandsen

Sit lyse Egeblad.



Og om hvert Værk, hvortil

Dit eget Navn er knyttet,

I Tiden smuldre vil,

Saa stander dog dit Minde trygt:

I Folkets Liv og Virken

Du har dets Højsal bygt.