FALDENDE SNÉ





I tætnende Hvidhed,

lette, legende

hvirvles vi, falder

med lydløs Blidhed



som Døgnfluer sarte,

hvis Puppe springer,

som Sommerfugle

vide Vinger,



end mere tyst

end en elskende Kvindes

Taarer, som rinder;

blødere, ømmere

endnu, end hendes

Hænder berører

den elskedes Kinder.



Vi drysses,

vi drysses

som hvide Krystaller.



Hvert Fodtrin, som gjalder,

skal dæmpes,

skal tie,

skal tysses.



Hvirvlende, tætnende,

legende, kæmpende

dækker vi Jorden








dunbløde, dæmpende.





En Ørken, et Øde

vi svæver i Møde



- plukket af Vinden

den skarpe og skingrende,

isnet af Frosten

den klare og klingrende;

med Grene og Kviste,

knækkede, strø'de

blandt ligblege, døde,

stivnede Blade.



Et klirrende Ekko

fra tusende Steder,

mens hulkende Bækken

bag Isen græder. -



Græd ej!

Vi vil lægge

os skærmende lune,

at Frost skal ej saare.



Græd ej! Vi vil dække

et skarpe og haarde.





Saa spredes vi ud,

saa svæve vi ned,

drysse og glide

tætnende, skinnende,

blændende, blindende








alt med vor hvide

Uendelighed.



Fnug efter Fnug,

Flok efter Flok,

fra Skyernes Vugge

kredsende fri

- til af vort Flagreliv vi

trættede daler,

lader os fange,

lader os lukke

i Massernes Hav.



Der ligger vi, venter

i stille Fryd

uden Mæle og Lyd,

mens tættere sammen

vi trænges, vi knuges

og presses og æltes



og endelig smæltes.



Saa svinder vi, siver

i Jordens Grav.



Vi snurrer, vi kredser,

vi svinger os rundt

fra Skyernes Vugge

til Jordfladens Grav,

med tætnende Hvidhed,

med lydløs Blidhed,

lette og legende.