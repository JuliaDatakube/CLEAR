Æ MUESPIG.



No søen vil du aaltsaa forlaad mæ, Jens Fløj,

og læ mæ sejj jenne aa sørr -

og græd ved mi Stripp, nær a malker mi Kow,

og sukk, nær a ponne om mi Tørr!

Hvor jenle a faar æ ved Awten, Jens Fløj,

nær æ Folk er gan hjem fræ æ Mues,

nær æ Røg fræ mi Skorsten den drywer saa laant,

og du plejer aa komm her med en Rues!



Den Daa a plot Krusbær ved Sejbæk, Jens Fløj,

og do fæk mi Buttel aa bær,

da skuld en saa nej te di Haånd og di Trow,

saa haaj en wot fri no for aa græd.

Ja hwis en haaj aalle holdt af dæ, Jens Fløj,

saa haaj æ wot letter no aa løw;

men som Verden no jen Gaang haar lawed wor Sind,

ja saa vil vi som-mjest hinaan bedrøw.



Men støst af de Sorger, du gjord mæ, Jens Fløj,

war den, te a ett kan dæ glemm;

a hower hwer Tor og hwer Blink i di Yw,

og nok saa ring en Bevren i di Stemm.

Og nær nu den Bitte er føj dæ, Jens Fløj,

kaski du da linner paa mi Dar;

og saa tar du mi Haånd for en jenle Graan Staând,

men æ Frøer di synger i æ Kjar.

26/1 1905.

søen, saaledes;sejj, sidde;jenne, alene;sørr, sørge;Stripp, Malkespand;ponne, smaapusler;jenle, enlig;gan, gaaet; æMues, Mosen;laant, langt; aa, at;Rues, Rose;Daa, Dag;plot, plukked;Krusbær, Tyttebær;Buttel, Bærspand; saa, sagt;Trow, Tro;haaj, havde;wot, været;aalle, aldrig;løw, leve;som-mjest, næsten altid;hower, husker;Tor, Taare;Yw, Øje;den Bitte, Barnet;føj, født;en jenleGraan .Staând, et Øjeblik;men, mens;æ Kjar, Kjæret.