Hiemvee


Schveitzeren i Paris.



Er det Skyer

Som knejse i Syden hist?

Eller er det

Mit Fødelands Bjerge?

Seer jeg ej Schrekhorn

Hisset og Gotthard?

Snehvide Jomfrue

Og mørken Aarhorn?

Og Furka hisset

Og Gletschernes evige Iishav?

Ak! de skjule

Min grønne Dal,

Hvor Floden vælter sig

Ned under Granerne,

Hvor Klippen krummer sig

Ud over Bjergsøens

Blinkende Barm.

Der er det Morgen nu;

Hyrderne skynde sig

Med Hjorden op

Gjennem Fjeldenes Kløfter.

Festligen smykket

Med Alpernes Blomsterkrands

Ryster nu Koen

Sin klingende Klokke.

Hist løfte Hyrderne

Alpernes Horn,

De blæse - alle

Bjergene svare dem.

See! hvor de dandse

Paa gyngende Grønsvær -

Dalenes Piger

Lette som Gemser.

Kuhreihn! sødeste Lyd

Ak ja! jeg hører dig!







Ak du fortæller mig

Bjergenes Glæder -

Søde Erindringer.

O Du min Ungdom!

O! Du mit Fødeland!

Hvor er du Schrekhorn nu?

Og du finster Aarhorn?

Vinden adsplitter jer,

Solstraalen smelter jer.

Stærke Fjeldørn!

Bjergenes Konge!

Tag mig o! tag mig

Med paa din Vinge.

Lykkelig est Du da,

Luftens Indvaaner!

Snart er Du der

Mellem Schveitzes Bjerge

ISchveitzes Dale

O Schveitz! o Fødeland!


Provençalen i Engelland.



Spred dig, o spred dig,

Du kvælende Taage!

Du klemmer mit Bryst.

O! lad mig skue,

Alpernes skjønne Sol!

Altid smiler den

Klar og skyfrie,

Mildt og varmende

Fra det uplettede Blaae.

Ak var jeg nu kun der,

Hvor Rhonen glider

Villig tøvende

Hen mellem Bakkerne,

Skovklædte Bakker

Evig unge,

Og evig blomstrende.







Ak! min Orange Lund!

Dunkel og duftende,

Liflig vellugtende:

Der gaaer vel Dandsen nu

Paa spraglede Blomstergulv,

Til skingrende Strængeleeg,

Til jublende Sang.

Munter som Kiddet

Hopper Hyrdinden der

Ved Hyrdens Haand:

Bølgende Barmen gaaer,

Kjælent sukkende

Helder hun Hovedet,

Skalkagtig smilende

Nikker ham venlig til.

See hvor de svinge sig!

Hør hvor de juble!

Hør hvor de synge:

viva la joya!

O min Orangelund!


Araberen i Schveitz.



Døvende Torden!

Buldrende Strømme!

Skumle Bjerge!

Fængslende Mure!

Ak gid jeg kunde

Vældigen bryde jer!

Hurtigen svinge mig

Didhen hvor Ørken

Vide udstrækker sig;

Hvor jeg paa Hengstens Ryg

Skummer den gule Sand:

Saavidt mit Øje seer

Strækker mit Rige sig;

Pantheren rammer min Piil,

Løven stinger mit Spyd;







Skjælvende Udlænding

Krummer sig under mit Sværd.

Funklende Stjerneloft

Hvælver sig over mig

Udi min lune Nat,

Ej Flodens vilde Brøl,

Ej Stormens hule Stød,

Ej Tordnens døvende Brag

Forstyrrer mit rolige Blun,

O Du mit Fødeland!

O Du min gule Ørk!


Huroneren i Arabien.



Lumre Sandørken

Dødningeblege!

Ak hvo vil frie mig

Ud af dit Flammehav?

Solens grusomme Stik

Brænder min Isse.

Sandhavets hede Glød

Svider min Fod.

Du Skyggernes mørke Skov

Paa Hurons Bredder,

Tag mig i kjøle Favn.

Bjergenes klare Elv,

Lædsk Du min Tunge.

Ak at jeg kunde nu

Høre din Brusen,

Du store Flod.

Skjule og svale mig

Udi din Skygge,

Du tykke Skov.

Dukke og vugge mig

I dine Bølger,

Du klare Søe!

Hvor Bæveren bygger,

Hvor Drosselen synger,







Hvor Svanen sejler;

O Du mit skovrige,

Flodrige Fædreland!


Nordmanden i Holland.



Løft dig af Sumperne,

Flyv o min Tanke

Did op, hvor Fjeldryggen

Mødes med Skyerne;

Op hvor mit lette Bryst

Drikker Bjergluften

Reen og oplivende.

Der er det Vinter nu;

Mørkeblaae hvælver sig

Himmelen over dig,

Snetakte Klippeland!

See Ørnen svinger sig

Over min Granneskov!

Uhrhanen dukker sig

Under den grønne Green:

See hvor den raske Gut

Rap paa sin Skie hen

Svømmer ad Snehavet!

See hist hvor Mandbjørnen

Farer af Hien ud!

Hør Riflen knalder!

Død ligger Bamsen nu.

See hist hvor Graabejn

Lusker paa Fjeldsøen:

Ræd efter Skytten

Seer sig tilbage tit.

Hør hisset Strengeleeg!

Bjergfolkets lystige Dands!

Hallingdands - lystige Spring!

Hvor Gutten tumler sig!

Hvor Genten svinger sig!

O! lad mig skynde mig,







Skynde mig op til dig,

O Du mit elskede

Snetakte Klippeland!



Kjær est du Fødeland, sødt er dit Navn,

Til dig staaer dine Sønners stærke Længsel,

Med lønlig Magt vi drages til dit Favn,

Hvert andet Land mod dig er kun et Fængsel.

Kun der er Vaaren i sin fulde Pragt,

Kun der i al sin Ynde Somren smiler,

Og skjøn er selve Vintrens hvide Dragt,

Naar den paa vore Barndoms Egne hviler.

Ja skjøn er Fjeldet med sin Top af Iis,

Skjøn er den Dal som Fossens Bølge væder,

Den gule Ørken er et Paradiis,

Naar den har skuet Barnets første Glæder.

Min Fødestavn er Lyngens brune Land,

Min Barndoms Sol har smilt paa mørken Hede,

Min spæde Fod har traadt den gule Sand,

Blandt sorte Høje boer min Ungdoms Glæde.

Skjøn er for mig den blomsterløse Vang,

Min brune Hede er en Edens Have:

Der hvile ogsaa mine Been engang,

Blandt mine Fædres lyngbegroede Grave.