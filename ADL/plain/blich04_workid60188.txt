Else SandbergTre Mile sønden for Viborg, i den Egn, hvor Svend Grathe fordum mistede Liv og
      Rige, ligger Bondegaarden Revl. Gamle og forrevne ere dens lave
      Bygninger, og synes at være takte med Mos. Dens tarvelige Udseende oplives ikke af
      nogen Have; thi dette Navn kan man neppe give en liden Kaalgaard, hvis Tørvediger
      ere kantede med tynde, forkrympede Hyldebuske, og hvorover en gammel Røn krummer
      sig forpidsket og bøiet fra sin Ungdom, af de skarpe Vestenvinde. Trindt og vidt
      omkring er den omgivet af mange lynggroede Bakker, mellem hvilke graagule Moser slynge sig, og
      løbe næsten alle i hverandre gjennem mangfoldige Bugtninger, snart
      udvidende sig og ligesom tilbagetrængende de bølgeformige Bakker, snart
      af disse indknebne til smalle Snevringer. Ukjendte, som her vilde finde Vei, skulde snart
      blive hildede i denne Labyrinth af Moser, ikke uliig dem, der uden nødvendig
      Forkundskab, indlade sig i det sindrige Spil, som man kalder: "at trække
      i Dynd." Først henimod Efteraaret faaer denne mørke,
      eensformige Egn et mere liveligt Udseende: i Moserne løfter erica tetralix sine
      blegrøde Blomster, og Bakkerne faae et violet Skjær af den nu
      først udskydende Lyng. Ikke frydeligere er her den levende Natur: Brokfuglen sidder
      eenlig paa sin Tue, og gjentager halve Dage sine langtrukne, tungsindige
      Fløitetoner. Moselærken qviddrer svagt og sørgeligt fra
      Porsbusken - Ørkens eneste Træe. En enkelt Urfugl, opjaget af
      en omluskende Ræv, hvirvler sig et stakket Stykke bort, men falder snart igjen og
      forsvinder i den tætte Lyng. Om menneskelige Beboere mindes man kun, naar en
      Hyrdedreng, omringet af nogle vantrevne Faar, hvisler paa sin Toskillingsfløite.Ikke altid vare disse Banker saa øde og nøgne. I gamle Dage vare de
      tæt bevoxede med Gran og Birk, og Moserne vare Søer, bestrøede
      med talrige Flokke af alleslags Svømmefugle. Dengang laae, omtrent hvor Revl nu
      ligger, paa en Odde eller Revl i Søen, en stolt Illustrationerne vises ikke af hensyn til rettighederne. Herreborg. En frodig Abildhave, og foran denne tvende Rader af høie
      Graner, omgav og aldeles skjulte Borgen til Landsiden; kun naar man drog over den sidste
      høie Banke, giede de hvide Skorstene hen mellem Granernes Toppe. Til
      Søesiden mod Sønden stod Borgen frit, og fra den modsatte Bred saae det
      ud, som om den hævede sig op af Vandet. Dens Bygningsmaade var som alle andre
      Slottes paa hiin Tid: umalet Egebindingsværk med mørkerøde
      Muursteens Tavl; trende Stokværk, det ene bygget ud over det andet med fremragende
      udhugne Bjelkehoveder; mange lange og smalle Vinduer med bitte smaae Ruder og
      Blysprøiser. Paa alle fire Hjørner runde udbygte Taarne med Glughuller,
      og midt foran Huset et større, hvis Platform rakte op over Skorstenene, og var
      prydet med otte Steenkæmper. Saadanne Tvende forsvarede med opløftede
      Træsabler den høie hvælvede Taarndør. Bag ved
      Borggaarden, mellem denne og Ladegaarden, løb en dyb og bred Grav, tildeels bevoxet
      med Rør, og over den førte en Vindebroe. Paa hver Side af Broen stode
      fiirkantede Steenpiller, og ovenpaa disse saaes liggende Løver. Udenfor Ladegaard
      og Have var en ligedan Grav med Broe, som Borgens yderste Befæstning.Mange Aar tilbage i Tiden boede her den velbyrdige og mandhaftige Ridder, Henrik Sandberg, gift med velbyrdige og dydzirede Jomfru, Mette
      Daae. Deres Ægteskab var velsignet med en eneste Datter, navnlig Else, og at see hende vel forsørget, var Forældrenes
      høieste Ønske. Mødrene pleie i dette Tilfælde ei
      allene at ønske, men ogsaa at handle. Fru Mette var ikke mere uvirksom end andre
      Mødre; men havde indledet saa snilde, saavelsom ærbare Underhandlinger
      med den tappre og gode Mand, Hr. Mogens Munk til Aunsberg, at Dagen  til Dennes Søns, Junker Jenses Trolovelse med Jomfru Else, allerede var bestemt. Allerede var denne kommen, og,
      paa lidet nær, vel forbi: Det forlovede Par stod foran Præsten, som han,
      smykkede med vældige Pibekraver; deres Forældre, Slægtninge og
      Kyndinge, i en Halvcirkel bag ved ham. Junkeren saa stivt og dristig hen over
      Præstens Skulder, og Jomfruen bly og beskedent ned til hans Fødder. Han
      begyndte at tale, hans Stemme var mandig og fuldkommen; uvilkaarlig sammenlignede Jomfruen den
      med hendes Fæstemands tykke, pluddrende, og, efter de Tiders Mode,
      læspende Mæle. Lønligt og hurtigt løftede hun sine
      Øine op til den Mund, hvorfra disse velklingende Toner udgik, og en anden
      Sammenligning begyndte mellem den velærværdige Mands ungdommeligt
      kjønne Ansigt og Junkerens Melkefjæs: over en høi, hvid og
      glat Pande skilte sig et mørkebrunt Haar, og faldt i narturlige Krøller
      paa Pibekraven. Sorte Bryn hvælvede sig over brune, fyrige Øine. Mellem
      den smalle Underlæbe og den kjekt opkastede Overlæbe, blinkede sneehvide
      Tænders Perlerader, og derunder bevægede sig i Talens Iver, et ziirligt
      Fipskjæg. Ligesaa hurtigt trak sig Pigens lange Øienhaar ned over det
      rødmende Ansigts mørkblaae matglimtende Stjerner. Hr. Søren var nødt til at see paa den yndige
      Fæstemøe; men jo tiere han saae, jo mere forvirret blev han: og dette
      forøgede igjen hendes Forvirring. Kort at fortælle: just som
      Præsten havde begyndt en Smule at væve, for at faae Tid til igjen at
      optage Talens tabte Traad, blegnede Jomfruen og begyndte at rave. "Hun faaer
      ondt!" raabte han, og derpaa segnede hun virkelig i den tililende Moders Arme. Om
      denne Besvimelse reiste sig af Angest over Præstens Forlegenhed, eller af
      Medlidenhed med ham; om den var forstilt for at redde ham, eller frie sig selv fra
      Forbindelsen med Junkeren, derom vare Meningerne deelte, endskjøndt de maaskee
      snarere burde være forenede. Hvorom alting er, saa blev der intet af Trolovelsen nu,
      og, da Jomfru Else aldrig følte sig frisk nok, heller ikke siden. Hermed var Junker
      Jens slet ikke fornøiet, især da han havde en dunkel Anelse om Aarsagen
      til denne Bortrykkelse af hans Ønskers Maal.Nogen Tid efter hændte det sig, at han og Præsten traf sammen i Viborg
      paa et offentligt Sted, hvor ogsaa andre Adelsmænd og Officerer vare tilstede.
      Ophidset af Viin og hemmelig Ærgrelse, begyndte Junkeren at stikle paa
      Præsten og hans Tales synderlige Islæt. Længe firede Denne af
      med Kulde og temmelig Sagtmodighed;  dette gjorde
      Modstanderen dristigere og grovere. "Hr. Junker! sagde Hiin omsider opbragt: I
      stoler paa den Kjole, jeg bærer, og som I vel veed hindrer mig i, at lære
      Eder Skikkelighed." - "I stoler selv paa Eders Kjole! svarte
      Junkeren: Fordi den giver Eder Lov til at være Poltron!" -
      "Det er der Raad for! raabte Præsten, idet han trak Kjolen af: der ligger
      Præsten, og her staaer Manden; har I  endnu Lyst, saa korn an,
      Junker Jens! Er her Ingen af de gode Venner, som vil laane mig sin Kaarde?" En
      Officeer gav ham sin, og tilbød sig at være Secundant; en Anden traadte
      over paa Junkerens Side, og alle fire reed ud paa Heden, sønden for Byen. Hr.
      Søren havde i sine Studenterdage været Karl for sin Kaarde, og fleregange
      ved tydske Universiteter lært kaade Burscher Mores: han var Junkerens Mand saavel.
      Denne blev jo længere, jo mere ophidset over Modstanderens Kulde og sikkre Parering.
      Han gjorde et forgjeves Udfald efter det andet; hans Kaarde gled bestandig ud forbi den
      færdige Fjende, i hvis Vold han stedse befandt sig, men som ædelmodigen
      skaante ham. Da forenede han al sin Konst og Kraft i tre hurtigt paa hinanden
      følgende Dobbeltfinter, hvoraf Udfaldet blev, at han selv rendte sit Bryst i
      Contrapartens Kaarde. Hans Fald gjorde Ende paa Tvekampen. Saaret forekom Secundanterne saa
      betænkeligt, at de raadte Præsten, at sætte sig paa sin Hest og
      flygte. Dette gjorde han: naaede inden en Times Forløb sit Hjem, samlede i en
      Skynding sine Penge og de nødvendigste Klæder, og kastede sig saa paa en
      anden ligesaa rask Hest. Bespændt af Frygt, Anger og Uvished, lod han staae ud ad
      Sønden til. Hans Vei faldt forbi Revl. Solen var ved at gaae ned, og de
      høie Graner udbredte allerede en Dæmring over Gaard og Have. I Skyggen
      vandrede langsomt, med nedsænkt Hoved, den skjønne Møe. De
      foldede Hænder holdt en Kost af spraglede Markblomster, og hvo der saaledes saae
      hende, maatte lettelig gjætte, at hun tænkte paa en elsket Ven, og end
      videre: at Rytteren, der travede hende imøde, var denne Ven, thi saasnart hun saae
      ham, tabte hun Blomsterne af sine Hænder, og bøiede længere ind
      i Alleen. "Farvel, ædle Jomfru! sagde han, uden at standse Hesten:
      Forlader, saa skal Eder forlades!" Med den høire Haand trykte han Hatten
      dybere ned og foer afsted i tordnende Galop. Forundret, forvirret og
      hartad bedøvet, stirrede hun efter ham, og Mørket faldt paa,
      før hun kom tilbage til Slottet. Næsten ligesaa hurtigt kom det
      Skrækkens Bud: at Præsten havde ihjelstukket hendes Fæstemand.At Jomfruen viste en uforstilt Forfærdelse og derefter en ligesaa uforstilt Sorg,
      var meget naturligt; men den rette Grund til disse Sindsbevægelser var en
      Hemmelighed for Alle, undtagen for den sørgende Pige selv. Da imidlertid
      Forældrene tænkte, at Sorgen gjaldt Junker Jens, maatte de ei allene
      billige denne, men ogsaa hendes haardnakkede Vægring ved at indgaae nogen anden
      Forbindelse.Saaledes henrandt et Par Aar, under hvis Forløb Fru Mette forlod det Timelige,
      just som hun var i Begreb med, andengang at bortgive Datterens Haand. Herved beholdt denne sin
      Frihed; thi Faderen paalagde aldrig noget Menneske Tvang, naar han kun selv uforstyrret maatte
      fiske og jage. Men desværre bleve begge Dele ham formeente; Krigstrompeten kaldte
      ham fra landlig Ro og Glæde til Kamp mod Sverrigs Krigere. Han maatte forlade sin
      kjære Datter som Høistbefalende paa Slottet, efter at han forgjeves havde
      foreslaaet hende, at begive sig til den gamle Farbroder, Hr. Tyge paa Kjærsholm.
      Sandt at sige, anede ingen af dem Krigens ulykkelige Vending: thi aldrig før havde
      Sandbergernes gamle Herreborg seet en bevæbnet Svensker.To Maaneder efter Ridderens Afreise, kom hans tvende Tjenere hjemridende med hans Kaarde og
      Standart, begge vare omvundne med sort Flor og forkyndte den gjæve danske Mands
      hæderlige Død i uheldig Kamp med Danmarks seirende Fjender. Disse vare
      indtrængte over Landets Grændser, og droge hver Dag nærmere og
      nærmere. Endelig vajede den første fjendtlige Fane over Grathe Hede, og
      en Rytterhob drog i blinkende Kyrasser ind paa Revl. Anføreren var en Mand til
      Aarene af et raat og vildt Udvortes, hvis første Øiekast satte
      Skræk i Alle paa Gaarden, kun ikke i dens jomfruelige Herskerinde. Med rolig
      Værdighed gik hun Kyrasseren imøde, tilbød ham alt hvad Huset
      formaaede af Spise- og Drikkevare til ham og hans Folk, og udbad sig en Sauvegarde.
      "Den skal I faae, min vakkre Flikka! svarte han: naar I saa vil skjenke vel; lad os
      allerførst besee Viinkjelderen!" Som sagt, saa gjort: han
      besøgte Viintønderne saa vel, baade den første og alle de
      andre Dage, at efter en Maaneds Forløb tømte han med sine Rytteres Hjelp
      den sidste. Og hermed var ogsaa hans Høflighed og gode Lune forbi. Sauvegarden
      maatte betales hver Dag med rede Penge. Tillykke varede det ikke længe, inden han
      forlod Gaarden, med samt sin fugtige Sauvegarde, efter først at have ret alvorlig
      tiltalt Frøken Elses Kasse.Neppe var han ude, før en Rytter-Eskadron drog ind, anført af en ung,
      smuk og beleven Adelsmand. Jomfruen gik ham som den Forrige imøde, og
      fremførte samme Bøn. "Behøves neppe, min deilige
      Dame! sagde han: jeg seer jo, at Gaarden allerede har en himmelsk Sauvegarde." Hun
      beklagede rødmende, at Formanden havde gjort reent Bord i Viinkjelderen.
      "Skader intet, svarte den galante Kriger: istedetfor Viin, beder jeg blot om nogle
      Draaber Nectar." Af denne Indgang seer man nok, hvorledes den stakkels Else
      Sandberg var faren med ham. Dog holdt hun ham, ved sin kolde Adfærd og alvorlige
      Modstand, indenfor Sædelighedens Skranker. Maaskee havde den farlige Fjende
      alligevel tilsidst seiret, dersom han ikke just i rette Tid havde faaet Marschordre. Derefter
      kom en Polak, som ikke brød sig stort om Viin og Kys, men var en desto
      større Elsker af det rene Væsen. Han kunde intet dansk, og af tydsk ikkun
      de tre Ord: Geld, Gold, Silber; men dem anbragte han saa tidt og saa eftertrykkeligt, at
      Jomfru Else, efter nogle Dages Forløb, saae Bunden paa sit Pengeskriin. Desforuden
      havde han den Skik, efter hvert Maaltid, at tage Skee, Kniv, Gaffel og Bæger til
      sig. En Dag indløb den Efterretning, at Brandenborgerne vare i Nærheden,
      og nu begyndte en ordentlig Plyndring. Hvad der fandtes af Guld, Sølv og
      Gyldenstykkes Klæder, blev pakket i en jernbunden Kiste, og denne sat paa en Vogn,
      som skulde kjøre bag efter de bortridende Polakker. Neppe var den kommen op paa
      Bakken østen for Gaarden og Søen, før Brandenborgerne foer
      ned ad den vestre Bakke. Bedækningen, som saae, at den snart ville blive indhentet,
      og Kisten saaledes falde i Fjendernes Hænder, løftede den af Vognen, og
      rullede den ned ad den steile Skrænt. Klingende væltede den sig om sin
      egen Axel og lige ud i Søen, som her var meget dyb. Der ligger den endnu den Dag
      idag, dog ikke længere skjult af Vand, men af Tørvejord og Lyng.
      Jevnligen brænder Lys over den, og ofte er der gravet efter den, men forgjeves;
      Ingen kan finde det rette Sted, thi naar man nærmer sig, forsvinder Lyset, som
      aldrig viser sig uden i en temmelig Afstand.Modfalden og næsten bedøvet af saamange Udplyndringer og
      Anfægtelser, traadte Jomfru Else den brandenborgske Officeer imøde med
      disse Ord: "Kjære Herre! I kommer her til et tomt Huus; Æde og
      Drikke, Penge og Penges Værd er alt blevet et Bytte for Eders Forgængere.
      Kun en Nødskilling og nogle Klenodier af mine salige Forældres, haver jeg
      gjemt, men jeg vil strax vise Eder, hvor  det staaer,
      at I kan gjøre dermed efter Eders Villie." Disse Ord, saavelsom Dens
      Skjønhed, der fremførte dem, gjorde et saa heftigt Indtryk paa den
      barske Kriger, at han længe ikke formaaede at svare. "Frygt ikke,
      ædle Jomfru! sagde han omsider med svag og næsten skjælvende
      Røst: Jeg kommer jo som Ven," lagde han til med et særdeles
      ømt, langt Øiekast, der virkede saa forunderligt paa hende, at hun,
      blegnende og forvirret, pludselig forlod ham. Først efter tre Dages
      Forløb fik han Tilladelse igjen at see hende, hvilken Tilladelse derefter hver Dag blev fornyet, og udstrakt til hele Dagen.
      For at springe til Enden af Historien, kan vi berette: at Treugersdagen vare de Mand og Kone,
      og Sexugersdagen, da Freden nu var sluttet, fulgtes de ad til Tydskland, hvorfra man aldrig
      siden har hørt et Ord om dem. Nogen Tid efter deres Bortreise fandtes paa en
      Vinduesrude i Officerens Værelse ridsede disse Ord: "Søren Madsen Lihme, forhen Præst i Thorning, nu
      Ritmester i churbrandenborgsk Tjeneste."