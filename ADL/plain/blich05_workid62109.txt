MarieEn Erindring fra VesterhavetHiin smalle Landstrimmel, som den danske Halvøe skyder op i Nordsøen,
      er næsten heelt overhyllet med Flyvesand, opkastet af Vesterhavet, og videre
      henført af dets Bundsforvandte Stormen; ret som om hiint frygtelige Element med
      denne golde Gave vilde spotte Jorden over Tabet det tilføjer ved at undergrave dens
      Grundvold og røve dens frugtbare Dele. Men endnu har Fienden ikke mægtet
      at fordrive Landtungens standhaftige Beboere. Fra den selv tage de Erstatning for det lidte
      Tab: og Sandets Magt bekæmpe de ved Hjælp af en Græsart, som
      aldrig lader sig kvæle, men stedse vil være øverst. Herved
      danes heelt hen mod Vestkysten Høje og Dale i afvexlende Mangfoldighed. Sete langt
      fra, naar Solen er bag dem, skuffe de Vandreren med falske Billeder af skovklædte
      Bakker. Men længere inde ere endnu nøgne vidtstrakte Sandbjerge, der i en
      Afstand ligne snetakte Fjelde, og Aar for Aar bemægtige sig Strækninger af
      de dyrkelige Sletter, dem Flid og Møje aftvinger en sparsom Grøde. -
      Herfra, og heelt ned ad Kysten bærer Landet det samme Præg.I een af disse øde Egne besteeg Fortælleren i sin Ungdom en med Klittag
      bevoxet Sandhøj, for første Gang at beskue det store Verdenshav.
      - Solen var i sin Nedgang. Havet var flydende Ild; Sandbjergene vare
      glødende Emmer, Vindene slumrede; kun Dynningens dæmpede Susen paa
      Strandbredden mindede om deres sidste Kamp med Bølgerne. Et sørgeligere
      Minde om Vælden af Stormens og Storhavets forenede Kræfter, et Vrag, stod
      paa den nærmeste Revle, og strakte de sorte Planker op gjennem Sandet. -
      Solen skulde have dalet over min stumme Henrykkelse, og først Mørket
      have vakt mig af mine uudsigelige Drømme, hvis ikke en Skare af Havgasser,
      bærende deres Aarer og Fiskesnører, vare ankomne i Nærheden af
      det Sted, hvor jeg befandt mig. Endnu før jeg saae dem, hørte jeg deres
      Fodtrins Knirken i Sandet, idet de tause snoede sig ned gjennem de snevre Dale. Da Redskaberne
      vare lagte i Baaden, som laae i en  Aabning i
      Klinten, fordeelte de sig til begge Sider, satte Ryggene til og skød den ned til
      Vandet efter Takten af en kæmpebygget Fiskers hule Opsang, hvis Omkvæd
      lød heelt lystigt: "Jeg hejser og Du haler" -
      "hurra hurra hurra!" faldt Choret ind - "Jeg
      drikker Du betaler" -"hurra hurra hurra." De muntre
      Ord stode i synderlig Modsætning til den dybe Tone og den mørke
      Alvorlighed, med hvilken de bleve udsungne - med hvilken de Alle paa eengang gjorde
      omkring, toge Hattene af, knælede, og satte Panderne mod Rælingen. Nogle
      Øjeblikke dvælede de i denne Stilling; men ikke en Lyd hørtes
      fra deres Læber - i Stilhed bad de til Vindenes og Bølgernes
      Herre. I Stilhed rejste de sig, skød Baaden heelt ud i Vandet, sprang ind og grebe
      Aarerne. Under lige Drag gled det lille Fartøj hen ad Havfladen. Jeg fulgte den med
      Øjnene, til den forsvandt i det dunkle Fjerne.Een Mand blev tilbage. Det var en Olding; men endnu havde Alderen ikke bleget de
      rødbrune Lokker, der beskyggede hans rynkede Ansigt, hvorvel den noget havde
      bøjet hans brede Ryg. Da han længe, ubevægelig, med
      Hænderne i Sidelommen havde seet efter de udsejlende, vendte han sig, gik langsomt
      hen imod mig, og bød mig et oprigtigt "Gudsaften!"
      - Jeg benyttede Lejligheden til at erholde nøjere Kundskab om disse
      Menneskers møjefulde Haandtering; saavelsom om de paa denne farlige Kyst saa ofte
      indtræffende Strandinger. Dette gjorde han ret tilfredsstillende; især
      beskrev han mig det sidste Skibbrud - hvis Levninger stod der tæt ved os
      - saa klart og levende, at jeg i Ungdoms Letsind ønskede at vorde Vidne
      til et saa frygteligt Sørgespil.Jeg fulgte ham til Hjemmet - et smukt og indvendig tillige vel forsynet Huus lidt
      oppe i Landet, og ikke ret langt fra een af de største Sandmiler*. Kort
      før vi naaede dette, standsede han, saae sig tilbage og rundt om paa Himmelen, og
      sagde, idet vi gik ned af den sidste Bakke, med betænkelig Mine: "der er
      Lurk** i Vejret." "Hvad vil det sige?" spurgte jeg.
      "Ikke andet", lød Svaret, "end at vi snart faae
      Forandring." Herpaa indbød han mig til Aftensmad og Natteherberge. Jeg
      tog imod det velmeente Tilbud; og blev virkelig af ham * Saaledes kalde
       Beboerne de nysbeskrevne store og nøgne. Flyvesandsbjerge.** Naar det er stille og godt Vejr, men der alligevel vise sig Kjendetegn til
       snar Forandring. Heraf Engellændernes "to
        lurk" €: at lure lumskelig. og hans ligealdrende Hustru beværtet med
      en Gjæstfrihed, der ej findes hjerteligere under Beduinernes Telte. Under den
      søde Følelse af Ro og Tryghed i Modsætning til de bortsejlede
      Fiskeres møjsomme og farefulde Nattefærd paa det troløse Hav
      indsov jeg paa Strandboerens bløde Bolster.Endnu før Dag vaktes jeg af en blandet Støj i Dagligstuen ved Siden af
      mit Soveværelse: Snakken af grove og fine Stemmer, Klampren af Træsko,
      Klirren og Knærken af op- og igaaende Døre. Jeg satte mig overende og
      lyttede. I stillere Mellemrum forekom det mig, at der udenfor lød som en huul
      Susen, eller et dybt og ensformigt Drøn. Jeg sprang op, klædte mig
      hurtigt paa, og gik derned. Hele Familien var paa Benene og i travl Bevægelse:
      Manden i Huset sammenrinkede et Toug, Huusmoderen syslede ved Arnen, ragede Ilden sammen, og
      satte Gryden til; to unge Kvinder - den Ene Datteren, den Anden
      Sønnekonen - vare fuldpaaklædte ifærd med at binde
      store Tørklæder om Hovedet, som om det gjaldt en længere Rejse.
      Min Morgenhilsen blev kortelig gjengjældet; og paa mit Spørgsmaal: hvad
      det var for en Dundren jeg havde hørt? svarte den Gamle ligesaa kort og hurtigt:
      "Havet." "Hvor vil I hen, min kjere Mand?" spurgte
      jeg videre "Ud at see efter vore Folk", svarte han, "vi faae
      strængt Vejr." - Disse Ord virkede electrisk paa mig, og jeg
      besluttede i samme Øjeblik at følge dem hen til den frygtelige Nabo. Inden faa
      Minutter vare vi rejsefærdige og forlode Huset.Solen var i sin Opgang. Dens mørkrøde Skive brændte dunkelt
      bag strimede Skyer. Ingen Vind var at mærke; men højere lød
      Havets uafladelige Dundren. Tause gik vi det imøde; jeg i urolig og
      spændt Forventning.Jeg besteeg den yderste Klint. Til min store Forundring viste Havet sig ikke i
      mærkelig Bevægelse; kun tæt ved Bredden gik en dybere
      Undersøe, den brød sig mod Havstokken, og rullede dumrende langs hen med
      denne. Endnu var Luften i Rolighed, men min gamle Vejrspaamand forsikkrede: at det ikke vilde
      vare længe, inden jeg skulde fornemme Vestvinden. Han havde Ret. Denne
      Nordsøens grumme Behersker kom snart anstigende, indsvøbt i skumle
      Taager. Nu begyndte Havet langt ude at røre sig; det fremviste allerede smaae hvide
      Prikker, der stedse bleve flere og flere, og større og større, og
      nærmede sig, som det syntes, med Vindens Hastighed. Men Vinden løb dem
      forbi. Paa eengang kom den med uheldvarslende 
      Sukke og hiin skarpe Hvinen i Marhalmens stride Totter. Ingen Baad var endnu tilsyne. Men
      heelt hen paa Klitbakkerne viste sig een af Strandboerne efter den Anden, meest Kvinder og
      halvvoxne Drenge. De kom, ligesom vi, til Udkik efter de tøvende Fiskere,
      forsvandt, stak atter frem, eller og det var Andre der traadte i deres Sted.Vindens Heftighed tiltog; Bølgernes Tumlen ligesaa: Strandbredden stod i Skum.
      Jeg skjalv for de arme Stakler derude, og opgav dem allerede i mine egne sørgelige
      Tanker. Da raabte Oldingen med Haanden over Øjnene: "Der har vi
      dem;" og samme Raab gjentoges langs hen med Kysten. Men jeg saae endnu Intet, og
      min Frygt voxede. Omsider henledte de Andres Fingerpeeg mine Øjne til et
      mørkere Punkt i det Fjerne, som ofte forsvandt, men stedse kom igjen, og stedse
      større og nærmere. - Stærkere oprørtes
      Havet. De hvide Pletter bleve flere og bredere. De trende Sandrevler, der med korte Mellemrum
      strække sig jevnsides Landet, betegnedes alt ved ligesaamange
      sammenhængende Skumstriber, der baade til Syd og Nord rakte sig saa langt som
      Øjet naaede - disse Rif, der ere de Søfarendes
      Fordærvelse, men et tredobbelt Værn for Kysten, da de bryde de uhyre
      Vover, der ofte højere end selve Klinten, uden saadan Modstand, snart skulde
      nedrive de svage Volde, og oversvømme det lavere Vestland.Baaden skyndte sig. Alt saaes Folkenes Hoveder, naar den reed paa Bølgernes
      Rygge. Men naar den da løb ned som ad en Bakke, og derpaa blev borte i
      Bølgedalen, da tænkte jeg med Bævelse: mon de komme op igjen?
      Et Angstraab undslap mig; men den gamle Mand, som stod hos med sammenslyngede Arme, sagde but:
      "hvad er der? de har ingen Nød endnu."De havde naaet den yderste Revle. Her standsede de; ja roede endog af alle Kræfter
      baglænds ud ad, og kløvede lykkeligt flere vældige Vover. Da
      disse vare knuste i Brændingen, og der blev en Strækning smult Vand,
      benyttede de dette Mellemrum, og skrede med Fuglens Hurtighed ind efter. Paa samme Maade
      overvandt de den mellemste Revle. - Men nu var den egentlige Livsfare forhaanden.
      Alle Tilskuerne sprang ned paa Havstokken, og som paa et Befalingsord faldt Alle paa
      Knæ, og strakte de sammenknugede Hænder mod Himlen. Derpaa sprang de
      ligesaa hurtig op, og grebe  hverandre i
      Hænderne. Jeg indsaae ikke strax, hvad denne Kjæde havde at betyde; snart
      skulde jeg erfare det.Baaden var ved den inderste Revle, ikke et Steenkast fra Land. Den foer ind i
      Brændingen, forfulgt af en Styrtesøe, der krummede sin hvide Kam
      højt over den - den indhentedes - drejede Siden til -
      overvældedes - kantrede. Et Skriig, hvinende hjerteskærende,
      udstødtes af Kvinder og Børn. Det gjaldt Liv eller Død.
      - Med Bølgen skylledes de Skibbrudne til Land; Nogle kom heelt op, og fik
      strax Fodfæste; men Andre kom ikke saa højt - da
      brødes Kjæden paa flere Steder - den nærmeste greb
      med den ene Haand fast paa den mod Brændingen kæmpende - Resten
      af Kjæden drog af al Magt, for at frarive Havet sit Bytte; thi samme
      Bølge, som slyngede dem op, vilde i sit Tilbageløb have trukket dem ud
      igjen; og da var ingen Redning mere. - Rædselfulde Øjeblikke!
      men de fore saa hastig forbi, at jeg næsten ikke saae hvorledes det gik til,
      før Alle vare frelste. - Ligesaa hurtigt bjergedes Baaden - den
      stærke Bærer over Afgrunden, den trofaste Frelser i saa mangen en
      Nød. Først da den, med hele sin rige Nattefangst var halet op paa Landet
      i fuld Sikkerhed - først da hilstes og gjenhilstes med djerve Haandslag;
      og een og anden af de vanddrivende Søgutter omslyngedes af kjerlige Arme. Og nu kom
      de hidtil hjemmeværende Mødre, Hustruer og Døttre hidilende
      med Kruser fulde af varmende Drikke. Hver af de hjemkomne greb sin med begge Hænder,
      og slap den ikke, før Bunden vendte mod Himmelen*. Derefter deeltes Udbyttet. Hver
      drog til sit; jeg med min Vert og hans Familie.Et velsmagende Maaltid af Havets Gaver blev hastigt beredt; men endnu før det var
      tilende, stak en Mand Hovedet ind ad den halvaabnede Dør, og raabte: "en
      Stranding!" Alle sprang op, og spurgte paa eengang: "hvor?"
      "Her," svarte Manden hurtigt, og trak Hovedet til sig, for at bringe
      dette vigtige Budskab videre omkring. - Min Vert, hans Søn, og to andre
      unge Karle, som ogsaa havde været med paa den natlige Fiskefangst, foer ud
      - jeg bagefter.Blæsten var stegen til Storm. Havet brølte i sin grummeste Vrede. * Disse haardføre Mennesker have nemlig for Skik, aldrig at
       føre Levnedsmidler, hverken vaadt eller tørt med sig paa Havet; hvorfor
       de stedse ved Landingen modtages med en Hjertestyrkning af varmt Øl. Sandet fra Klitbjergene pidskede os i Ansigtet, og
      Skum fløj som Sneflager hen over vore Hoveder. Med vidtopspilede Øjne
      foer jeg ud paa Havklinten, der syntes at ryste under mine Fødder. De
      mørke Vande vare forvandlede til Fraade; en Støvregn af Skum fordunklede
      Udsigten; og Bølgernes Torden døvede min Ører.
      "Hvor?" raabte jeg til min Sidemand. Han udstrakte Armen; nu saae jeg
      det ulykkelige Skib neppe et Kugleskud borte. "Kan han ikke endnu bjerge
      sig?" spurgte jeg. "Ikke om han saa var den eneste Sejler paa
      Havet", lød Svaret, "han kan ikke længere klare sig af Landet
      - han skal strande."Ravende, tumlende kom Skibet nærmere. "Nu!" skreeg Alle paa
      eengang, "nu er han ved den første Revle." "Han
      støder" raabte Een, "Nej" raabte en Anden;
      "der kommer en Søe, den skal hjælpe ham."
      - Den kom - Skibet hævedes af den vældige
      Bølge - dalede - "Han er ovre"
      lød det: der faldt en Steen fra mit Hjerte; men jeg kjendte ikke den jydske Kyst.
      Faa Sekunder efter heed det: "der staaer han!" Det var paa den mellemste
      Revle. Mig forekom det, som om han endnu sejlede; men det var kun Skibets Slingring og Huggen
      paa Grunden.Blot et Bøsseskud fra Land standsede det; jeg haabede derfor at Folkene skulde
      bjerges. De firede ogsaa en Baad ned; to Mand sprang efter: da kom en Styrtesøe, og
      rev den med sig. I Stumper og Stykker kastedes den ind til Bredden; men Folkene kom aldrig
      tilsyne. Besætningens Skriig, da den forsvandt, gjennemtrængte Stormens
      Hvinen og Brændingens Torden.Nu kom derudefra indvæltende en Række af Bølger,
      højere sværere end nogen tilforn - ni, sige Kystboerne,
      følge efter hverandre, den sidste den største af dem Alle. Da den
      første ramte Skibet, gav Dette et Ryk til Siden - Et Skriig,
      stærkere, vildere end det første, lød fra det
      ængstede Mandskab. Den næste Bølge drejede Skibet endnu mere,
      og overskyllede det forreste halve Dæk. Matroserne klattrede op i Vanterne, og
      surrede sig fast. - Ved enhver nu paafølgende Søstyrtning
      svajede Skibet mere og mere, indtil det omsider vendte hele Siden mod Landet.
      Tougværket løsreves, og slyngedes hid og did; Masterne dinglede.
      - Efter dette heftige Pust blev et Ophold, i hvilket Havet syntes at ville samle
      Kræfter til et nyt og voldsommere Anfald. De ængstede
      Sømænd udstrakte deres Hænder, snart mod den mørke
      Himmel, snart mod Landet - det Land der var dem saa nær, og som de dog
      aldrig levende skulde naae. Deres Skriig vare som Knivstik i mit unge Bryst. Men der var ingen
      Mulighed at komme Illustrationerne vises ikke af hensyn til rettighederne. dem tilhjælp; og forgjæves raabte Havboerne: at de skulde
      fæste Toug om Fade eller Tønder, og kaste dem over Bord. De
      hørte det ikke, eller de forstod det ikke. - Da viste sig et nyt og
      rørende Syn. En Mand sprang ud af Ruffet, en Kvinde efter ham. Han kastede sine
      Øjne til Havet, til Landet, og derpaa omfavnede de hverandre. Det maae sikkert have
      været Kaptainen og hans Kone. Pludselig reve de sig løs, foer ind i
      Ruffet, og kom strax tilbage med en stor Pakke imellem sig; ved et Toug firede de den ned i
      Vandet. Derpaa knælede Begge, og udstrakte deres Arme bedende imod os. -
      Pakken holdt sig godt ovenpaa, skjøndt tumlet af Brændingen op og ned.
      Snart kastedes den heelt paa Land; En Mand greb den, bar den højere op, og
      løste Touget. Nu først sprang hine to op, og udstødte et
      Skriig, der klang som Glæde. Hurtigt bandt han hende med sin
      Ende af Touget fast til et Bræt - for silde! En ny Bølgegang
      naaede Vraget. Den første væltede sig brølende og fraadende
      heelt hen over det. Den ene Mast gik overbord med alle dem, der hang i dens
      Tougværk; Kaptainen og hans Kone vare forsvundne. Paa Landet haledes af alle
      Kræfter i Touget - hun blev draget op, men med knuset Hoved. -
      De følgende Bølger omstyrtede ogsaa den anden Mast; Skroget
      krængede sig om paa Siden. Den sidste steeg som et Fjeld op af Afgrunden, Den Gamle,
      som stod hos mig raabte: "taaler han den, taaler han  mere." Neppe vare disse Ord udtalte, før
      Bølgen skød sin brede Ryg end højere op, krummede den, og
      styrtede som en Lavine ned paa Vraget, og med en Bragen, som overdøvede Storm og
      Brænding - det var knuset! dets søndersplittede Stumper
      dandsede og drejede sig i det kogende Skum.Kaptainens Liig fandtes aldrig. Ligesaalidet stod det siden til at udfinde enten hans eller
      Skibets Navn og Hjemstavn.Medens Alle vare ifærd med at bjerge det inddrivende, gik jeg hen for at besee den
      først ilandhalede Pakke. Den bestod af tæt sammensnørede
      Kojeklæder, og var fastgjort paa en Kahytsdør. Jeg bøjede mig
      ned for at løse den, anende jeg veed ikke selv hvad. Da hørte jeg med
      glad Forbauselse en spæd Klynken - jeg sønderskar Strikkerne
      - rev Puderne tilside - et levende Barn laae for mine Øjne.
      Hastig svøbte jeg det igjen sammen, og ilede saa fort, jeg formaaede, til mit
      Herberge med dette kostbare Strandingsgods.Der var Ingen hjemme undtagen den gamle Huusmoder og hendes Sønnesøn,
      en treaars Dreng. - Jeg lagde mit Bytte paa Bordet. Barnet - en Pige neppe
      halv Aar gammel - var vel befugtet af Søvandet, men gav ikke mindste Tegn
      til at have sunken noget af denne Dødens bedske Drik. Det begyndte atter at klynke,
      vist nok af Trang til Næring. Da Konen hørte dette, forlod hun sin
      Kaffekjedel paa Arnestedet, og da hun blev Glutten vaer, slog hun de flade Hænder
      mod Laarene, og raabte: "Herre Jesuslille! hvor har han faaet det?"
      "Fra vor Herre" svarte jeg, og bad om tørre Klæder
      og noget af den varme Melk, som stod paa Ilden. Dette drak den Lille med stor
      Begjærlighed, og lod sig derpaa stiltiende føre af det vaade
      Svøb i tørt Linned. - Jeg tog det paa mine Arme, medens en
      Vugge blev redt. Snart sank dets Hoved til min Skulder; og det sov allerede tryggeligt,
      forinden det var kommen tilleje. - Rørt betragtede jeg det
      sødt slumrende Væsen: For en stakket Stund siden hos Fader og Moder; og
      nu i vildfremmed Land, bortrevet fra dem, som gave det Livet - Naar Du nu igjen
      opslaaer dine uskyldige Øjne, ville de lede, men ikke finde dem. Aldrig skal Du
      udtale disse Navne - de første vi lære og de dyrebareste
      - stakkels spæde Blomst! fra et langt bortliggende Land, fra det milde
      Syden maaskee; og nu her henkastet for at omplantes i det kolde Nordens øde Sand!
      Men tidligt maaskee skal Du henvisne; og Ingen skal savne Dig; ingen Afskedstaare
      væde din blegnende Kind. Du skal være som en Fremmed og en Landflygtig,
        uelsket i Livet, forglemt i Døden.
      - "Hvad græder han for?" sagde Konen; "er
      det for dem, som Havet har taget? Er’ vi ikke alle vor Herre en Død
      skyldige? Min første Mand blev paa Havet, og min Fader blev paa Havet, og min
      Broder blev paa Havet, Alle paa eengang: dengang græd jeg; men
      -" "- Jeg sørger ikke over
      Døde" afbrød jeg, "men for den Levende; tykkes hun
      ikke den der er at ynkes over?" "Ja - ja!" svarede
      hun, og blev ved at sysle med sin Bestilling; "Vor Herre lever endnu."
      - Der laae noget i disse Ord, som gjorde at mine Øjne tørredes, og mit
      Bryst udvidedes. - Jeg forlod Huset, for at see til ved Strandingen.Halvvejs mødte jeg nogle af Bjergerne belæssede med Bytte. Da de
      fortalte mig, at der ved Havet intet videre var at bestille, gik jeg tilbage med Husets
      Beboere. Disse, som ikke vidste noget om mit Bjergegods, gjorde store Øjne, ved at
      finde Barnet i Vuggen. Min Verts Sønnesøn - en treaars Purk
      - stod ved Siden, og keeg derind med glad Nysgjerrighed. - Jeg forklarede
      Sammenhængen. - "Det er altsammen godt nok" sagde
      Huusherren; "men hvor skal vi hen med den?" "Den kan jo komme
      paa Sognet" sagde Sønnen. "Det er bedst vi straks bringe den
      til Præsten" sagde Svigersønnen; "saa kan han
      gjøre ved den hvad han selv vil." - Medens de saaledes
      endvidere raadslog om den forældreløses Skjæbne, havde den unge
      Kone stillet sig ved Fødderne af Vuggen, og betragtede den sovende Glut med stive
      Blik og begge Hænder paa Hofterne. "Moer!" sagde den lille
      Dreng, "er det min Søster?" I det samme slog Barnet
      Øjnene op, lod dem løbe omkring paa de Omstaaende, og tilsidst hvile paa
      Drengen. Han rakte hende Haanden - hun greb den - han skreeg af
      Glæde. "Herre Gud!" udbrød den unge Kone, og Taarer
      tindrede i hendes Øjne - "ligner den ikke vor lille
      Marie?" "Hvor?" spurgte jeg, og saae mig omkring,
      "hvor er hun?" - "I Guds Rige" svarede
      hun sukkende; "det er nu Fjerdingaar siden hun døde." Derpaa
      skottede hun til sin Mand, og sagde: "skal vi ikke beholde denne her
      istæden for?" "Hm!" svarede han langtrukket;
      "det raader vi ikke for." Nu saae hun bønligt til
      Svigerforældrene, og sagde: "Hvad siger vor Faer og vor Moer? -
      den seer saa venlig til os, det lille Lam!" "Hm!" svarte
      Oldingen; "hvor ti æde, kan den ellevte æde med - tag
      den saa!" Glutten smilte, som om den forstod det, og rækkede de smaae
      Hænder op mod sin nye Moder. Denne slog hurtig Dynen tilside, tog Barnet paa sine
      Arme, og kyssede det med moderlig Ømhed. Den lille Knøs hoppede  omkring, klappede i Hænderne, og raabte:
      "Gud ha’ Lov, for vi har faaet Marie igjen!" "Ja
      hvad hedder den? hvad skal vi kalde den?" sagde den gamle Mand. "Marie,
      Marie!" jublede den unge Kone; "det siger jo bitte
      Jørgen." Alle bifaldt dette. Men Husets Moder foldede Hænderne
      i Skjødet, og sagde med en Følelse, som jeg ikke havde tiltroet hende:
      "I Jesu Navn! det er et Guds Laan fra Havet."Tredive Aar vare henrundne siden mit første Besøg paa Jyllands vilde
      Vestkyst, da jeg forgangen Sommer anden Gang befandt mig her. Meget Vand var løbet
      til Havet - som man siger - i denne Mellemtid -; og -
      mangt et Øje lukt paa Havet - tænkte
      jeg, da det atter udbredte sig for mine Øjne. En Menneskealders Begivenheder
      - dens Storme - havde svækket Erindringen om den nysfortalte med
      alle dens frygtelige Virkninger; ligesom den selv udsletter den Vandrendes Fodspor i
      Klitternes Sand. Men Synet af Havet, af de Kyster, der i Aartusinder trodse dets
      Vælde, vakte paa nye det slumrende Minde. - Fra Strandbredden, ad hvilken
      jeg vandrede, gik jeg op i Klitterne, besteeg een af de største
      Sandhøje, og saae mig omkring efter mit forrige Herberge. - Jeg var ikke
      istand til at opdage det nogensteds; og troede derfor at jeg ikke havde truffet den rette
      Kant, men - som let skeer - havde faret vild i denne ensformige
      Landstrækning, der saa ofte forandrer sin Skikkelse; thi her jevner
      Blæsten et Bjerg, hist sammenfejer den et Andet; og selv de uhyre Miler flytte sig,
      skifte Overflade og Retning, ligerviis som Snedriver under Vinterens vexlende Vinde.Solen stod højt paa sin Bue; Luften var mild; og en let Østenvind
      pustede fra Landet, og viftede sagtelig med Klittagets bleggrønne Blade;
      Strandlærkerne sang. - Jeg satte mig henvendt mod Havet. Det var roligt,
      og bar den skyfrie Himmels lyseblaa Farve - hvor uligt hiint vilde Oprør,
      i hvilket jeg sidste Gang saae det! - Men er det ogsaa det samme Hav? -
      spurgte jeg mig selv. - Hvorfor ikke? Jeg kjender en langt sørgeligere
      Forvandling: Barnets Aasyn er ogsaa engang Glædens, Uskyldighedens klare Spejl; dog
      kommer den Tid, da det fordunkles af Sorgens Skyer og Tungsinds Taage, da det
      oprøres og gjennemfures af Lidenskabernes vilde Orkaner.Jeg var i Begreb med at forlade mit eensomme Hvilested, da et uventet Syn holdt mig tilbage.
      - En hvidlokket krumbøjet Olding kom langsomt staggrende frem. I sin
      Højre holdt han en Stav, med  hvilken
      han idelig følte sig for; ved den Venstre blev han ledet af en lille Dreng paa en
      fem eller sex Aar. I Sanddalen tæt norden for mig standsede de. "Er vi
      her nu Terkil?" sagde Manden. "Ja Oldfa’er!" svarte
      den Lille. Ved dennes Hjælp satte den Gamle sig ned med Ansigtet mod mig og Solen,
      tog Staven med begge Hænder, og stillede den som en Stiver under sin
      skjæggede Hage. Purken gav sig til at samle Smaastene, og opstable dem i
      sammenhængende Firkanter. - Efter nogen Taushed spurgte Oldingen:
      "er Du her? hvad bestiller Du?" "Bygger Huse,
      Oldfa’er!" svarte Drengen. Byg! mit Barn! - tænkte
      jeg - vi Gamle bygge ogsaa i Sand. - Lidt efter sagde den Blinde:
      "hvor er din Moder?" "Nu kommer hun," svarte den
      Unge. Jeg slog mine Øjne til den Side, fra hvilken de vare komne. - En
      velklædt Bondekvinde, med et smukt men blegt Ansigt, ilede i let og hurtig Gang hen
      imod de Andre; paa Skulderen bar hun en Spade. - Saasnart hun blev mig vaer, stod
      hun stille, stak Spaden i Sandet, og satte begge Baghænder paa Hofterne. Et
      sælsomt Smiil spillede om hendes Mund; hun plirede med Øjnene; nikkede
      fortroligt til mig, som om vi vare gamle Bekjendte, og begyndte derpaa at synge i lystig Tone
      og med en skingrende Stemme:"De unge Karle de ere saa falsk’, ja falsk udaf Hjertens Grund,"De love os Kjerlighed med Haand og med Mund,"Men det kommer Fanden ik’ af Hjertens Grund,"Hejomdik Hejomdak kom Faldera!"*Ved Omkvædet gjorde hun et Hop, og slog ud med Armene. Den Blinde sukkede, og
      sagde vranten: "Herre Gud! den grimme Vise synger Du altid. Jørgen
      narrede Dig jo slet ikke; det veed Du vel." Ved disse Ord gik den unge Kvindes
      rædsomme Lystighed pludselig over til det dybeste Sørgmod; hendes
      Hænder faldt magtesløse ned med Kroppen; det skjønne blege
      Ansigt bøjede sig til Siden, og et tungt Suk hævede Barm og Skuldre.
      "Ja det er sandt, Oldfa’er!" klynkede hun; "nu vil
      jeg da see, om han er her." Herpaa greb hun Spaden, og begyndte ivrig at grave i
      Sandet. Men snart holdt hun igjen op dermed, hvilede Hænderne paa Grebet, rystede
      med Hovedet, og sagde: "han er her ikke - nej, nej! Mahanster** har nok * Jydsk Bondevise.** Maren Hansdatter. snakket for ham, og lokket ham med sig -
      jo! vi kjende dem nok." Her rettede hun sig rask i Vejret, og sang i sin forrige
      Tone, og med samme skjelmske Mine:"De unge Karle, dem elske vi højt, ja højt udaf Hjertens
       Grund."Men hvad kan det hjælpe, vi elske dem?"Naar de rejse bort, de komme aldrig meer hjem."Hejomdik Hejomdak kom Faldera!"Den lille Knøs, som neppe endnu vidste, hvad Vanvid var, sang Omkvædet
      med, idet han med barnlig Overgivenhed sparkede sine Steenbygninger overende. Men Oldingen
      skjulte Ansigtet i Hænderne, og under dem dryppede hans Taarer i Sandet. Jeg sad som
      fængslet til mit Sted. Jeg havde ikke Hjerte til at spørge. Alligevel fik
      jeg snart en Oplysning, som jeg bagefter næsten fortrød at have
      søgt.Den Vanvittige slængte Spaden igjen over Skulderen, og gik bort syngende."Derfor bær saa mangen den blegeste Kind for sin allerkjereste Ven."Men Skam sku’ di faae! ja Skam sku’ di faae."Som lokker en Anden sin Kjereste fraa,"Hejomdik Hejomdak kom Faldera!"Da hun var borte, foldede den gamle Mand Hænderne over de skjælvende
      Knæe, og vendte Ansigtet op mod den Himmel, han ikke mere saae, men hvorfra selv den
      Blinde henter Lys for sin Sjæl, og Haab for sit kummerfulde Hjerte. Efter at have
      fuldendt sin tause Bøn, sagde han: "Kom Terkil! kom og kys din
      Oldfa’er!" Drengen lagde begge sine smaae Hænder paa hans, og
      kyste ham. Denne rejste sig ved Barnets Hjælp, og Begge vandrede langsomt bort,
      ligesom de vare komne.Jeg vendte mig i dyb Bevægelse mod Havet. En aldrende Kone gik nede ved Havbredden
      med sin Vidiekurv paa Ryggen*. Jeg kaldte ad hende. Hun kom og hilste mig med et:
      "Gudsfred og Goddag!" Jeg sagde hende, hvad jeg havde seet. Hun satte
      Kurven fra sig, sig selv ved Siden, og fortalte."Den blinde Mand, det er den gamle Terkil - han veed ikke selv * I denne samle Aldrende og Fattige Rav, Træstykker og hvad Andet det
       graadige Hav igjen giver fra sig. hvor gammel han er, men han er vist hen over de
      fem Snese. Gud see til os allesammen! han har engang været en god Mand, og havt
      Penge paa Rente. Han boede der - derhenne i Kanten af hiin store Mile har hans Huus
      ligget. Men Flyvesandet tog først hans Mark, og saa maatte han flytte
      længere ind, og begynde forfra paa bar Bund. Ja lille Fa’er! -
      hvor I ellers er fra - I Østerboer veed kun lidt af hvad vi her maae
      døje: vi trænges baade af Sandet og af Vandet - see hist ude
      hvor nu Skibene gaae, der gik min Vugge." - (Nu vidste jeg, at jeg dog
      ikke havde taget fejl af mit forrige Herberges Beliggenhed, og at min fordums
      gjæstfrie Vert endnu levede i blind og fattig Alderdom). "Men den
      vanvittige Pige - eller hvad hun er -" spurgte jeg videre
      -"er det hans Datter, eller -"
      "- Hun hører ham for den Sag slet ikke til
      -" lød Svaret - "For mange Aar siden
      strandede her engang et Skib; alle Folkene druknede saanærsom et
      Svøbelsebarn, der sejlede iland i sin Vugge. See! det er justement gale Marri, som
      I  saae her for lidt siden. Terkils tog hende til sig som deres Eget, og
      hun trivedes godt, og voxte op, og blev til et knøv Folk. Terkils havde to
      Børn - skal I vide - en Datter, som var gift, men er nu
      død for mange Aar uden Arvinger, og en Søn, som ogsaa er død;
      men dengang var han levende, og gift, og havde en eneste Dreng, og ingen flere
      Børn. Denne her Dreng og Marie, da de blev store, saa blev de Kjerester.
      Forældrene syntes ikke noget om det, for hun havde jo ikke Andet end de
      Vuggeklæder, hun kom sejlende i. Men hvordan det nu gik og ikke gik, saa kom de unge
      Folk hverandre for nær, og hun fik et Barn ved ham - det var den lille
      Pojk, I saae her. Saa vilde hans Forældre ikke længere have hende i Huset
      med hendes Unge, som ikke saa sært var. Gamle Terkil vilde endda beholdt dem; men
      han raadede ikke længer for Stedet; det havde han opgivet til Sønnen; og
      den gamle Kone var død den Gang. Som jeg nu skulde fortælle: saa fik
      Terkil og Jørgen - saadan hedde Kjeresten - vor Mand til at
      tage mod baade Moder og Barn. Men det fortrød jeg tidt, for der var hverken Nattero
      eller Dagro. Det er en Ulykkes Pine aldrig at være glad - sige de for et
      Mundheld - og stakkels Marie! hun sukkede og gav sig og flæbede tidlig og
      sildig; og Ungen peeb med, for jeg skal svare Jer til: Maries Øjne gav mere Vand,
      end hendes Bryster gav Melk. Ja hun har mangen god Time ligget paa sine Knæe over
      Vuggen, og rokket den, og sungen og grædt paa een Gang. Naar Barnet saa var tysset,
      smed hun sig i Klæderne tværs over Sengen, og bad saa almindelig til vor
        Herre, at han dog vilde løse op for
      dem begge To. Jørgen kom rigtignok saa tidt han kunde, og saae til hende, og gav
      hende Penge, og trøstede hende. Det kunde ikke hjælpe.
      "Jørgen! - sagde hun tidt og mange Gange til ham -
      Jørgen! Du maae ikke komme her mere! hvorfor skal jeg sætte Splid imellem
      Dig og dine Forældre?" Men Jørgen kom alligevel; han vilde
      ikke forlade hende paa nogen Maade. - Sommetider sagde hun til mig: Kirsten! sagde
      hun, Gud give jeg havde druknet med mine Forældre! Jeg er en Fremmed og en
      Udlænding i denne syndige Verden. Aa - var det ikke for den der ligger
      - Mere sagde hun ikke; men jeg vidste nok hvad hun meente. - I det samme
      Godlav lagde Stig sig herhenne til at døe, og han havde Skillinger, og Enken var
      baade ung og snøg; og hun friede til Jørgen, Han sagde Nej. Hvad det
      ikke havde været galt før, saa blev det nu, Forældrene klemte
      stærkt paa ham; men han vilde hverken for lidt eller meget. Det fik Marie at
      høre; og hun sagde til ham ikke een men mange Gange: Jørgen! tag
      Mahanster! det er bedst for os allesammen, - Nej - han vilde ikke. Saa
      siger hun endelig til ham: dersom Du ikke tager hende, saa gaaer jeg hen hvor jeg er kommen
      fra - hun meente Havet. Saa stak han i at græde, og løb
      væk som et galt Menneske. Da han var borte, fortrød hun det endda, og
      græd og vreed sine Hænder, saa jeg tænkte, Fingrene havde gaaet
      af Led. - Jørgen kom ikke igjen, og han blev borte i to Dage, og i Tre.
      Nu gik Ordet, at han vilde have Mahanster. Marie tav stille; men hun saae ud baade til det Ene
      og til det Andet. Og vor Mand og jeg vi holdt Øje med hende, for vi frygtede. Men
      saa kommer han en Aften springende over til os, og slaaer Døren paa viid
      Væg, og tager Marie om Halsen, og river Barnet op af Vuggen, og kysser og tumler det
      - Meningen var: at nu havde han endelig faaet Lov til, at de maatte faae hinanden.
      Da skulde I have seet den sølle Marie! hun kunde ikke sige et eneste Ord. Ja ja!
      det var og den sidste Glæde, de havde i Verden; men den var stakket. - Det
      blev Midnat, inden han kunde komme afsted; han gik, og vi tænkte paa ingen Ting.
      - Om Morgenen kommer de fra Terkils, og spørger efter ham. Ja
      væk var han. - Vi ledte og vi ledte, langt om længe fandt Marie
      hans Hat - ret lige paa den Plet herneden for os, hvor I før saae hende
      og de Andre. Kort at fortælle: neden under laae han selv, og var kvalt i
      Kveegsandet. Det havde nemligen blæst stærkt om Dagen, og Vandet var
      skyllet herind. Og der maae han nu været gaaet fejl, og kommen ud i den
      bløde Kvagger; og saa er der  ingen
      Redning: de blive ved at synke og synke, til de skride heelt ned under lukt Laag. -
      Marie gik strax fra Forstanden, og har aldrig faaet den siden, faaer den vel heller ikke mere.
      - See nu er den Historie ikke længer; og nu veed I, hvad det er hun gaaer
      her og graver efter; og hvorfor den gamle Terkil, naar det er godt Vejr, sidder her og
      solbader sig, og sukker og græder med de blinde Øjne han har. Ak ja! Gud
      trøste alle dem som sorrigfulde ere!" Med disse Ord rejste hun sig,
      slængte Kurven paa Ryggen, og gav mig et: "Gudsfred og
      Farvel!" Hun steeg atter ned til Havet, og sagde i Bortgangen ligesom ved sig selv:
      "Aanej! vi finde ingen Ro i denne Verden, inden vi faae Spade og Skovl paakors oven
      over os."